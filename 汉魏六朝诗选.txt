汉魏六朝诗选

第一卷

汉诗


项籍

垓下歌

力拔山兮气盖世，时不利兮骓不逝。
骓不逝兮可奈何！虞兮虞兮奈若何！


刘邦

大风歌

大风起兮云飞扬。威加海内兮归故乡。
安得猛士兮守四方！


刘彻

秋风起兮白云飞，草木黄落兮雁南归。
兰有秀兮菊有芳，怀佳人兮不能忘。
泛楼船兮济汾河，横中流兮扬素波。
箫鼓鸣兮发棹歌，欢乐极兮哀情多。
少壮几时兮奈老何！

琴歌二首
司马相如

凤兮凤兮归故乡，遨游四海求其皇。
时未遇兮无所将，何悟今兮升斯堂！
有艳淑女在闺房，室迩人遐毒我肠。
何缘交颈为鸳鸯，胡颉颃兮共翱翔！

皇兮皇兮从我栖，得托孳尾永为妃。
交情通意心和谐，中夜相从知者谁？
双翼俱起翻高飞，无感我思使余悲。

怨旷思惟歌
王嫱

秋木萋萋，其叶萎黄。
有鸟处山，集于苞桑。
养育羽毛，形容生光。
既得生云，上游曲房。
离宫绝旷，身体摧藏。
志念抑沉，不得颉颃。
虽得委食，心有彷徨。
我独伊何，来往变常。
翩翩之燕，远集西羌。
高山峨峨，河水泱泱。
父兮母兮，道里悠长。
呜呼哀哉，忧心恻伤。

刘细君

悲秋歌

吾家嫁我兮天一方，远托异国兮乌孙王。
穹庐为室兮毡为墙，以肉为食兮酪为浆。
居常土思兮心内伤，愿为黄鹄兮归故乡。


梁鸿

五噫歌

陟彼北芒兮，噫！顾瞻帝京兮，噫！
宫阙崔巍兮，噫！民之劬劳兮，噫！
辽辽未央兮，噫！


张衡

四愁诗

我所思兮在太山，欲往从之梁父艰。
侧身东望涕沾翰。
美人赠我金错刀，何以报之英琼瑶。
路远莫致倚逍遥，何为怀忧心烦劳。

我所思兮在桂林，欲往从之湘水深。
侧身南望涕沾襟。
美人赠我琴琅\，何以报之双玉盘。
路远莫致倚惆怅，何为怀忧心烦怏。

我所思兮在汉阳，欲往从之陇阪长。
侧身西望涕沾裳。
美人赠我貂b，何以报之明月珠。
路远莫致倚踟蹰，何为怀忧心烦纡。

我所思兮在雁门，欲往从之雪。
侧身北望涕沾巾。
美人赠我锦绣段，何以报之青玉案。
路远莫致倚增叹，何为怀忧心烦惋。


朱穆

与刘伯宗绝交诗

北山有鸱，不洁其翼。
飞不正向，寝不定息。
饥则木览，饱则泥伏。
饕餮贪污，臭腐是食。
填肠满嗉，嗜欲无极。
长鸣呼凤，谓凤无德。
凤之所趋，与子异域。
永从此诀，各自努力。


秦嘉

赠妇诗三首

其一

人生譬朝露，居世多屯蹇。
忧艰常早至，欢会常苦晚。
念当奉时役，去尔日遥远。
遣车迎子还，空往复空返。
省书情凄怆，临食不能饭。
独坐空房中，谁与相劝勉。
长夜不能眠，伏枕独辗转。
忧来如循环，匪席不可卷。

其二

皇灵无私亲，为善荷天禄。
伤我与尔身，少小罹茕独。
既得结大义，欢乐苦不足。
念当远离别，思念叙款曲。
河广无舟梁，道近隔丘陆。
临路怀惆怅，中驾正踯躅。
浮云起高山，悲风激深谷。
良马不回鞍，轻车不转毂。
针药可屡进，愁思难为数。
贞士笃终始，恩义不可属。

其三

肃肃仆夫征，锵锵扬和铃。
清晨当引迈，束带待鸡鸣。
顾看空室中，仿佛想姿形。
一别怀万恨，起坐为不宁。
何用叙我心，遗思致款诚。
宝钗好耀首，明镜可鉴形。
芳香去垢秽，素琴有清声。
诗人感木瓜，乃欲答瑶琼。
愧彼赠我厚，惭此往物轻。
虽知未足报，贵用叙我情。


赵壹

疾邪诗二首

其一

河清不可恃，人命不可延。
顺风激靡草，富贵者称贤。
文籍虽满腹，不如一囊钱。
伊优北堂上，肮脏倚门边。

其二

势家多所宜，咳唾自成珠。
被褐怀金玉，兰蕙化为刍。
贤者虽独悟，所困在群愚。
且各守尔分，勿复空驰驱。
哀哉复哀哉，此是命矣夫！

孔融

杂诗二首

其一

岩岩钟山首，赫赫炎天路。
高明曜云门，远景灼寒素。
昂昂累世士，结根在所固。
吕望老匹夫，苟为因世故。
管仲小囚臣，独能建功祚。
人生有何常，但患年岁暮。
幸托不肖躯，且当猛虎步。
安能苦一身，与世同举厝。
由不慎小节，庸夫笑我度。
吕望尚不希，夷齐何足慕。

其二

远送新行客，岁暮乃来归。
入门望爱子，妻妾向人悲。
闻子不可见，日已潜光辉。
孤坟在西北，常念君来迟。
褰裳上墟丘，但见蒿与薇。
白骨归黄泉，肌体乘尘飞。
生时不识父，死后知我谁。
孤魂游穷暮，飘摇安所依。
人生图嗣息，尔死我念追。
俯仰内伤心，不觉泪沾衣。
人生自有命，但恨生日希。


蔡琰

悲愤诗

汉季失权柄，董卓乱天常。
志欲图篡弑，先害诸贤良。
逼迫迁旧邦，拥主以自强。
海内兴义师，欲共讨不祥。
卓众来东下，金甲耀日光。
平土人脆弱，来兵皆胡羌。
猎野围城邑，所向悉破亡。
斩截无孑遗，尸骸相撑拒。
马边悬男头，马后载妇女。
长驱西入关，迥路险且阻。
还顾邈冥冥，肝脾为烂腐。
所略有万计，不得令屯聚。
或有骨肉俱，欲言不敢语。

失意几微间，辄言弊降虏。
要当以亭刃，我曹不活汝。
岂敢惜性命，不堪其詈骂。
或便加棰杖，毒痛参并下。
旦则号泣行，夜则悲吟坐。
欲死不能得，欲生无一可。
彼苍者何辜，乃遭此厄祸。
边荒与华异，人俗少义理。
处所多霜雪，胡风春夏起。
翩翩吹我衣，肃肃入我耳。
感时念父母，哀叹无穷已。
有客从外来，闻之常欢喜。
迎问其消息，辄复非乡里。
邂逅徼时愿，骨肉来迎己。
己得自解免，当复弃儿子。
天属缀人心，念别无会期。
存亡永乖隔，不忍与之辞。
儿前抱我颈，问母欲何之。
人言母当去，岂复有还时。
阿母常仁恻，今何更不慈。
我尚未成人，奈何不顾思。
见此崩五内，恍惚生狂痴。
号泣手抚摩，当发复回疑。
兼有同时辈，相送告离别。
慕我独得归，哀叫声摧裂。
马为立踟蹰，车为不转辙。
观者皆嘘唏，行路亦呜咽。
去去割情恋，遄征日遐迈。
悠悠三千里，何时复交会。
念我出腹子，胸臆为摧败。
既至家人尽，又复无中外。
城廓为山林，庭宇生荆艾。
白骨不知谁，纵横莫覆盖。
出门无人声，豺狼号且吠。
茕茕对孤景，怛咤糜肝肺。
登高远眺望，魂神忽飞逝。
奄若寿命尽，旁人相宽大。
为复强视息，虽生何聊赖。
托命于新人，竭心自勖励。
流离成鄙贱，常恐复捐废。
人生几何时，怀忧终年岁。


辛延年

羽林郎

昔有霍家奴，姓冯名子都。
依倚将军势，调笑酒家胡。
胡姬年十五，春日独当垆。
长裾连理带，广袖合欢襦。
头上蓝田玉，耳后大秦珠。
两鬟何窈窕，一世良所无。
一鬟五百万，两鬟千万余。
不意金吾子，娉婷过我庐。
银鞍何煜耀，翠盖空踟蹰。
就我求清酒，丝绳提玉壶。
就我求珍肴，金盘脍鲤鱼。
贻我青铜镜，结我红罗裾。
不惜红罗裂，何论轻贱躯。

男儿爱后妇，女子重前夫。
人生有新旧，贵贱不相逾。
多谢金吾子，私爱徒区区。


宋子侯

董娇饶

洛阳城东路，桃李生路旁。
花花自相对，叶叶自相当。
春风东北起，花叶正低昂。
不知谁家子，提笼行采桑。
纤手折其枝，花落何飘扬。
请谢彼姝子，何为见损伤。
高秋八九月，白露变为霜。
终年会飘堕，安得久馨香。
秋时自零落，春月复芬芳。
何如盛年去，欢爱永相忘。
吾欲竟此曲，此曲愁人肠。
归来酌美酒，挟瑟上高堂。


无名氏

战城南

战城南，死郭北，
野死不葬乌可食。
为我谓乌：
且为客豪，野死谅不葬，
腐肉安能去子逃。
水深激激，蒲苇冥冥。
枭骑战斗死，驽马徘徊鸣。
筑室，何以南，何以北，
禾黍不获君何食。
愿为忠臣安可得。
思子良臣，良臣诚可思。
朝行出攻，莫不夜归。


有所思

有所思，乃在大海南。
何用问遗君。
双珠玳瑁簪，用玉绍缭之。
闻君有他心，拉杂摧烧之。
摧烧之，当风扬其灰。
从今以往，勿复相思。
相思与君绝。
鸡鸣狗吠，兄嫂当知之。
秋风肃肃晨风t， 东方须臾高知之。


上邪

上邪，
我欲与君相知，长命无绝衰。
山无陵，江水为竭。
冬雷震震，夏雨雪。
天地合，乃敢与君绝。


陌上桑

日出东南隅，照我秦氏楼。
秦氏有好女，自名为罗敷。
罗敷喜蚕桑，采桑城南隅。
青丝为笼系，桂枝为笼钩。
头上倭堕髻，耳中明月珠。
缃绮为下裙，紫绮为上襦。
行者见罗敷，下担捋髭须。
少年见罗敷，脱帽着绡头。
耕者忘其犁，锄者忘其锄。
来归相怒怨，但坐看罗敷。
使君从南来，五马立踟蹰。
使君遣吏往，问是谁家姝。
秦氏有好女，自名为罗敷。
罗敷年几何，二十尚不足，
十五颇有余。
使君谢罗敷，宁可共载不。
罗敷前置辞，使君一何愚。
使君自有妇，罗敷自有夫。
东方千余骑，夫婿居上头。
何用识夫婿，白马从骊驹。
青丝系马尾，黄金络马头。
腰中鹿卢剑，可值千万余。
十五府小吏，二十朝大夫。
三十侍中郎，四十专城居。
为人结白皙，HH颇有须。
盈盈公府步，冉冉府中趋。
坐中数千人，皆言夫婿殊。


猛虎行

饥不从猛虎食，暮不从野雀栖。
野雀安无巢，游子为谁骄。


陇西行

天上何所有，历历种白榆。
桂树夹道生，青龙对道隅。
凤凰鸣啾啾，一母将九雏。
顾视世间人，为乐甚独殊。
好妇出迎客，颜色正敷愉。
伸腰再拜跪，问客平安不。
请客北堂上，坐客毡氍毹。
清白各异樽，酒上正华疏。
酌酒持与客，客言主人持。
却略再拜跪，然后持一杯。
谈笑未及竟，左顾敕中厨。
促令办粗饭，慎莫使稽留。
废礼送客出，盈盈府中趋。
送客亦不远，足不过门枢。
娶妇得如此，齐姜亦不如。
健妇持门户，一胜一丈夫。


饮马长城窟行

青青河畔草，绵绵思远道。
远道不可思，宿昔梦见之。
梦见在我傍，忽觉在他乡。
他乡各异县，辗转不相见。
枯桑知天风，海水知天寒。
入门各自媚，谁肯相为言。
客从远方来，遗我双鲤鱼。
呼儿烹鲤鱼，中有尺素书。
长跪读素书，书中竟何如。
上言加餐食，下言长相忆。


孤儿行

孤儿生，孤子遇生，
命独当苦。
父母在时，乘坚车，
驾驷马。
父母已去，兄嫂令我行贾。
南到九江，东到齐与鲁。
腊月来归，不敢自言苦。
头多虮虱，面目多尘土。
大兄言办饭，大嫂言视马。
上高堂，行取殿下堂。
孤儿泪下如雨。
使我朝行汲，暮得水来归。
手为错，足下无菲。
怆怆履霜，中多蒺藜。
拔断蒺藜肠肉中，怆欲悲。
泪下渫渫，清涕累累。
冬无复襦，夏无单衣。
居生不乐，不如早去，
下从地下黄泉。
春气动，草萌芽。
三月蚕桑，六月收瓜。
将是瓜车，来到还家。
瓜车反覆。
助我者少，啖瓜者多。
愿还我蒂，兄与嫂严。
独且急归，当兴校计。
乱曰：
里中一何DD，愿欲寄尺书，
将与地下父母，兄嫂难与久居。


艳歌行

翩翩堂前燕，冬藏夏来见。
兄弟两三人，流宕在他县。
故衣谁当补，新衣谁当绽。
赖得贤主人，揽取为吾袒。
夫婿从门来，斜柯西北眄。
语卿且勿眄，水清石自见。
石见何累累，远行不如归。


白头吟

皑如山上雪，皎若云间月。
闻君有两意，故来相决绝。
今日斗酒会，明旦沟水头。
躞蹀御沟上，沟水东西流。
凄凄复凄凄，嫁娶不须啼。
愿得一心人，白头不相离。
竹竿何袅袅，鱼尾何筛筛。
男儿重意气，何用钱刀为。

梁甫吟

步出齐城门，遥望荡阴里。
里中有三坟，累累正相似。
问是谁家墓，田疆古冶氏。
力能排南山，又能绝地纪。
一朝被谗言，二桃杀三士。
谁能为此谋，相国齐晏子。


怨歌行

新裂齐纨素，鲜洁如霜雪。
裁为合欢扇，团团似明月。
出入君怀袖，动摇微风发。
常恐秋节至，凉飚夺炎热。
弃捐箧笥中，恩情中道绝。


枯鱼过河泣

枯鱼过河泣，何时悔复及。
作书与鲂r，相教慎出入。

恒灵时童谣

举秀才，不知书。举孝廉，父别居。
寒素清白浊如泥，高第良将怯如鸡。

江南

江南可采莲，莲叶何田田。
鱼戏莲叶间，鱼戏莲叶东，鱼戏莲叶西，
鱼戏莲叶南，鱼戏莲叶北。

古歌

秋风萧萧愁杀人，出亦愁，
入亦愁。
座中何人，谁不怀忧。
令我白头。
胡地多飚风，树木何修修。
离家日趋远，衣带日趋缓。
心思不能言，肠中车轮转。


古歌

高田种小麦，终久不成穗。
男儿在他乡，焉得不憔悴。


古乐府

兰草自然香，生于大道旁。
要镰八九月，俱在束薪中。


古艳歌

茕茕白兔，东走西顾。
衣不如新，人不如故。


焦仲卿妻

序曰：汉末建安中，庐江府小吏焦仲卿妻刘氏，为
仲卿母所遣，自誓不嫁。其家逼之，乃投水而死。
仲卿闻之，亦自缢于庭树。时人伤之，为诗云尔。

孔雀东南飞，五里一徘徊。
十三能织素，十四学裁衣。
十五弹箜篌，十六诵诗书。
十七为君妇，心中常苦悲。
君既为府吏，守节情不移。
贱妾留空房，相见常日稀。
鸡鸣入机织，夜夜不得息。
三日断五疋，大人故嫌迟。
非为织作迟，君家妇难为。
妾不堪驱使，徒留无所施。
便可白公姥，及时相遣归 。

府吏得闻之，堂上启阿母。
儿已薄禄相，幸复得此妇。
结发同枕席，黄泉共为友。
共事二三年，始而未为久。
女行无偏斜，何意致不厚。
阿母谓府溃，何乃太区区。
此妇无礼节，举动自专由。
吾意久怀忿，汝岂得自由。
东家有贤女，自名秦罗敷。
可怜体无比，阿母为汝求。
便可速遣之，遣去慎莫留。
府吏长跪告，伏惟启阿母。
今若遣此妇，终老不复娶。
阿母得闻之，槌床便大怒。
小子无所畏，何敢助妇语。
吾已失恩义，会不相从许。

府吏默无声，再拜还入户。
举言谓新妇，哽咽不能语。
我自不驱卿，逼迫有阿母。
卿但暂还家，吾今且赴府。
不久当归还，还必相迎取。
以此下心意，慎勿违吾语。
新妇谓府吏，勿复重纷纭。
往昔初阳岁，谢家来贵门。
奉事循公姥，进止敢自专？
昼夜勤作息，伶俜萦苦辛。
谓言无罪过，供养卒大恩。
仍更被驱遣，何言复来还？
妾有绣腰襦，葳蕤自生光。
红罗复斗帐，四角垂香囊。
箱帘六七十，绿碧青丝绳。
物物各具异，种种在其中。
人贱物亦鄙，不足迎后人。
留待作遣施，于今无会因。
时时为安慰，久久莫相忘。

鸡鸣外欲曙，新妇起严妆。
著我绣夹裙，事事四五通。
足下蹑丝履，头上玳瑁光。
腰若流纨素，耳著明月。
指如削葱根，口如含珠丹。
纤纤作细步，精妙世无双。
上堂谢阿母，阿母怒不止。
昔作女儿时，生小出野里。
本自无教训，兼愧贵家子。
受母钱帛多，不堪母驱使。
今日还家去，念母劳家里 。
却与小姑别，泪落连珠子。
新妇初来时，小姑始扶床。
今日被驱遣，小姑如我长。
勤心养公姥，好自相扶将。
初七及下九，嬉戏莫相忘。
出门登车去，涕落百余行。

府吏马在前，新妇车在后。
隐隐何甸甸，俱会大道口。
下马入车中，低头共耳语。
誓不相隔卿，且暂还家去。
吾今且赴府，不久当还归。
誓天不相负，新妇谓府吏，
感君区区怀。君既若见录，
不久望君来。君当作磐石，
妾当作蒲苇。蒲苇韧如丝，
磐石无转移。我有亲父兄，
性行暴如雷。恐不任我意，
逆以煎我怀。举手长劳劳，
二情同依依 。

入门上家堂，进退无颜仪。
阿母大拊掌，不图子自归。
十三教汝织，十四能裁衣。
十五弹箜篌，十六知礼仪。
十七遣汝嫁，谓言无誓违。
汝今何罪过，不迎而自归？
兰芝惭阿母，儿实无罪过。
阿母大悲摧。

还家十余日，县令遣媒来。
云有第三郎，窈窕世无双。
年始十八九，便言多令才。
阿母谓阿女，汝可去应之。
阿女含泪答，兰芝初还时，
府吏见叮咛，结誓不别离。
今日违情义，恐此事非奇。
自可断来信，徐徐更谓之。
阿母白媒人，贫贱有此女。
始适还家门，不堪吏人妇。
岂合令郎君？幸可广问讯，
不得便相许。

媒人去数日，寻遣丞请还。
说有兰家女，承籍有宦官。
云有第五郎，娇逸未有婚。
遣丞为媒人，主簿通语言。
直说太守家，有此令郎君。
既欲结大义，故遣来贵门。
阿母谢媒人，女子先有誓，
老姥岂敢言。阿兄得闻之，
怅然心中烦。举言谓阿妹，
作计何不量。先嫁得府吏，
后嫁得郎君。否泰如天地，
足以荣汝身。不嫁义郎体，
其往欲何云。兰芝仰头答，
理实如兄言。谢家事夫君，
中道还兄门。处分适兄意，
那得自任专。虽与府吏约，
后会永无缘。登即相许和，
便可作婚姻 。

媒人下床去，诺诺复尔尔。
还部白府君，下官奉使命，
言谈大有缘 。
府君得闻之，心中大欢喜。
视历复开书，便利此月内，
六合正相应。
良吉三十日，今已二十七，
卿可去成婚。
交语速装束，络绎如浮云。
青雀白鹄舫，四角龙子幡。
婀娜随风转，金车玉作轮。
踯躅青骢马，流苏金缕鞍。
赍钱三百万，皆用青丝穿。
杂彩三百疋，交广市鲑珍。
从人四五百，郁郁登郡门。

阿母谓阿女，适得府君书，
明日来迎汝。
何不作衣裳，莫令事不举。
阿女默无声，手巾掩口啼，
泪落便如泻。
移我琉璃榻，出置前厅下。
左手持刀尺，右手执绫罗。
朝成绣夹裙，晚成单罗衫。
暗暗日欲暝，愁思出门啼。
府吏闻此变，因求假暂归。
未至二三里，摧藏马悲哀。
新妇识马声，蹑履相逢迎。
怅然遥相望，知是故人来。
举手拍马鞍，嗟叹使心伤。
自君别我后，人事不可量。
果不如先愿，又非君所详。
我有亲父母，逼迫兼弟兄。
以我应他人，君还何所望 。
府吏谓新妇，贺君得高迁。
磐石方且厚，可以卒千年。
蒲苇一时韧，便作旦夕间。
卿当日胜贵，吾独向黄泉。
新妇谓府吏，何意出此言。
同是被逼迫，君尔妾亦然。
黄泉下相见，勿违今日言。
执手分道去，各各还家门。
生人作死别，恨恨那可论。
念与世间辞，千万不复全。

府吏还家去，上堂拜阿母。
今日大风寒，寒风摧树木，
严霜结庭兰。儿今日冥冥，
令母在后单。故作不良计，
勿复怨鬼神。命如南山石，
四体康且直。阿母得闻之，
零泪应声落。汝是大家子，
仕宦于台阁。慎勿为妇死，
贵贱情何薄。东家有贤女，
窈窕艳城郭。阿母为汝求，
便复在旦夕。府吏再拜还，
长叹空房中，作计乃尔立。
转头向户里，渐见愁煎迫 。

其日牛马嘶，新妇入青庐。
暗暗黄昏后，寂寂人定初。
我命绝今日，魂去尸长留。
揽裙脱丝履，举身赴清池。
府吏闻此事，心知长别离。
徘徊庭树下，自挂东南枝。

两家求合葬，合葬华山傍。
东西植松柏，左右种梧桐。
枝枝相覆盖，叶叶相交通。
中有双飞鸟，自名为鸳鸯。
仰头相向鸣，夜夜达五更。
行人驻足听，寡妇起彷徨。
多谢后世人，戒之慎勿忘。


古诗行行重行行

行行重行行，与君生别离。
相去万余里，各在天一涯。
道路阻且长，会面安可知。
胡马依北风，越鸟巢南枝。
相去日已远，衣带日已缓。
浮云蔽白日，游子不顾返。
思君令人老，岁月忽已晚。
弃捐勿复道，努力加餐饭。


古诗青青河畔草

青青河畔草，郁郁园中柳。
盈盈楼上女，皎皎当窗牖。
娥娥红粉妆，纤纤出素手。
昔为娼家女，今为荡子妇。
荡子行不归，空床难独守。


古诗青青陵上柏

青青陵上柏，磊磊涧中石。
人生天地间，忽如远行客。
斗酒相娱乐，聊厚不为薄。
驱车策驽马，游戏宛与洛。
洛中何郁郁，冠带自相索。
长衢罗夹巷，王侯多第宅。
两宫遥相望，双阙百余尺。
极宴娱心意，戚戚何所迫？


古诗今日良宴会

今日良宴会，欢乐难具陈。
弹筝奋逸响，新声妙入神。
令德唱高言，识曲听其真。
齐心同所愿，含意俱未申。
人生寄一世，奄忽若飙尘。
何不策高足，先据要路津。
无为守贫贱，坎坷长苦辛。


古诗西北有高楼

西北有高楼，上与浮云齐。
交疏结绮窗，阿阁三重阶。
上有弦歌声，音响一何悲！
谁能为此曲，无乃杞梁妻。
清商随风发，中曲正徘徊。
一弹再三叹，慷慨有余哀。
不惜歌者苦，但伤知音稀。
愿为双鸿鹄，奋翅起高飞。


古诗涉江采芙蓉

涉江采芙蓉，兰泽多芳草。
采之欲遗谁，所思在远道。
还顾望旧乡，长路漫浩浩。
同心而离居，忧伤以终老。


古诗明月皎夜光

明月皎夜光，促织鸣东壁。
玉衡指孟冬，众星何历历。
白露沾野草，时节忽复易。
秋蝉鸣树间，玄鸟逝安适。
昔我同门友，高举振六翮。
不念携手好，弃我如遗迹。
南箕北有斗，牵牛不负轭。
良无盘石固，虚名复何益？


古诗冉冉孤生竹

冉冉孤生竹，结根泰山阿。
与君为新婚，菟丝附女萝。
菟丝生有时，夫妇会有宜。
千里远结婚，悠悠隔山陂。
思君令人老，轩车来何迟！
伤彼蕙兰花，含英扬光辉。
过时而不采，将随秋草萎。
君亮执高节，贱妾亦何为！


古诗庭中有奇树

庭中有奇树，绿叶发华滋。
攀条折其荣，将以遗所思。
馨香盈怀袖，路远莫致之。
此物何足贵，但感别经时。


古诗迢迢牵牛星

迢迢牵牛星，皎皎河汉女。
纤纤擢素手，札札弄机杼。
终日不成章，泣涕零如雨。
河汉清且浅，相去复几许。
盈盈一水间，脉脉不得语。


古诗回车驾言迈

回车驾言迈，悠悠涉长道。
四顾何茫茫，东风摇百草。
所遇无故物，焉得不速老。
盛衰各有时，立身苦不早。
人生非金石，岂能长寿考？
奄忽随物化，荣名以为宝。


古诗东城高且长

东城高且长，逶迤自相属。
回风动地起，秋草萋已绿。
四时更变化，岁暮一何速！
晨风怀苦心，蟋蟀伤局促。
荡涤放情志，何为自结束！


古诗燕赵多佳人

燕赵多佳人，美者颜如玉。
被服罗裳衣，当户理清曲。
音响一何悲！弦急知柱促。
驰情整巾带，沉吟聊踯躅。
思为双飞燕，衔泥巢君屋。


古诗驱车上东门

驱车上东门，遥望郭北墓。
白杨何萧萧，松柏夹广路。
下有陈死人，杳杳即长暮。
潜寐黄泉下，千载永不寤。
浩浩阴阳移，年命如朝露。
人生忽如寄，寿无金石固。
万岁更相送，贤圣莫能度。
服食求神仙，多为药所误。
不如饮美酒，被服纨与素。


古诗去者日以疏

去者日以疏，生者日已亲。
出郭门直视，但见丘与坟。
古墓犁为田，松柏摧为薪。
白杨多悲风，萧萧愁杀人！
思还故里闾，欲归道无因。


古诗生年不满百

生年不满百，常怀千岁忧。
昼短苦夜长，何不秉烛游！
为乐当及时，何能待来兹？
愚者爱惜费，但为後世嗤。
仙人王子乔，难可与等期。


古诗凛凛岁云暮

凛凛岁云暮，蝼蛄夕鸣悲。
凉风率已厉，游子寒无衣。
锦衾遗洛浦，同袍与我违。
独宿累长夜，梦想见容辉。
良人惟古欢，枉驾惠前绥。
愿得常巧笑，携手同车归。
既来不须臾，又不处重闱。
亮无晨风翼，焉能凌风飞？
眄睐以适意，引领遥相。
徙倚怀感伤，垂涕沾双扉。


古诗孟冬寒气至

孟冬寒气至，北风何惨栗。
愁多知夜长，仰观众星列。
三五明月满，四五蟾兔缺。
客从远方来，遗我一书札。
上言长相思，下言久离别。
置书怀袖中，三岁字不灭。
一心抱区区，惧君不识察。


古诗客从远方来

客从远方来，遗我一端绮。
相去万余里，故人心尚尔。
文采双鸳鸯，裁为合欢被。
著以长相思，缘以结不解。
以胶投漆中，谁能别离此？


古诗明月何皎皎

明月何皎皎，照我罗床帏。
忧愁不能寐，揽衣起徘徊。
客行虽云乐，不如早旋归。
出户独彷徨，愁思当告谁！
引领还入房，泪下沾裳衣。


古诗上山采蘼芜

上山采蘼芜，下山逢故夫。
长跪问故夫，新人复何如。
新人虽言好，未若故人姝。
颜色类相似，手爪不相如。
新人从门入，故人从x去。
新人工织缣，故人工织素。
织缣日一匹，织素五丈余。
将缣来比素，新人不如故。


古诗四坐且莫喧

四坐且莫喧，愿听歌一言。
请说铜炉器，崔嵬象南山。
上枝似松柏，下根据铜盘。
雕文各异类，离娄自相联。
谁能为此器，公输与鲁班。
朱火燃其中，青烟扬其间。
从风入君怀，四坐莫不叹。
香风难久居，空令蕙草残。



古诗穆穆清风至

穆穆清风至，吹我罗衣裾。
青袍似春草，草长条风舒。
朝登津梁山，褰裳望所思。
安得抱柱信，皎日以为期。


古诗橘柚垂华实

橘柚垂华实，乃在深山侧。
闻君好我甘，窃独自雕饰。
委身玉盘中，历年冀见食。
芳菲不相投，青黄忽改色。
人倘欲我知，因君为羽翼。


古诗十五从军行

十五从军行，八十始得归。
道逢乡里人，家中有阿谁？
遥望是君家，松柏冢累累。
兔从狗窦入，雉从梁上飞。
中庭生旅谷，井上生旅葵。
烹谷持作饭，采葵持作羹。
羹饭一时熟，不知贻阿谁。
出门东向望，泪落沾我衣。


古诗新树兰蕙葩

新树兰蕙葩，杂用杜蘅草。
终朝采其华，日暮不盈抱。
采之欲遗谁？所思在远道。
馨香易销歇，繁华会枯槁。
怅望何所言，临风送怀抱。


古诗兰若生春阳

兰若生春阳，涉冬犹盛滋。
愿言追昔爱，情款感四时。
美人在云端，天路隔无期。
夜光照玄阴，长叹恋所思。
谁谓我无忧，积念发狂痴。


古诗步出城东门

步出城东门，遥望江南路。
前日风雪中，故人从此去。
我欲渡河水，河水深无梁。
愿为双黄鹄，高飞还故乡。


古绝句四首

其一

藁砧今何在，山上复有山。
何当大刀头，破镜飞上天。

其二

日暮秋云阴，江水清且深。
何用通音信，莲花玳瑁簪。

其三

菟丝从长风，根茎无断绝。
无情尚不离，有情安可别？

其四

南山一桂树，上有双鸳鸯。
千年长交颈，欢爱不相忘。


刺巴郡守诗

狗吠何喧喧，有吏来在门。
披衣出门应，府记欲得钱。
语穷乞请期，吏怒反见尤。
旋步顾家中，家中无可为。
思往从邻贷，邻人言已匮。
钱钱何难得，令我独憔悴。


别诗四首

其一

骨肉缘枝叶，结交亦相因。
四海皆兄弟，谁为行路人。

况我连枝树，与子同一身。
昔为鸳和鸯，今为参与辰。
昔者长相近，邈若胡与秦。
惟念当乖离，恩情日以新。
鹿鸣思野草，可以喻嘉宾。
我有一樽酒，欲以赠远人。
愿子留斟酌，叙此平生亲。

其二

黄鹄一远别，千里顾徘徊。
胡马失其群，思心常依依。
何况双飞龙，羽翼临当乖。
幸有弦歌曲，可以喻中怀。
请为游子吟，泠泠一何悲。
丝竹厉清声，慷慨有余哀。
长歌正激烈，中心怆以摧。
欲展清商曲，念子不得归。
俯仰内伤心，泪下不可挥。
愿为双黄鹄，送子俱远飞。

其三

结发为夫妻，恩爱两不疑。
欢娱在今夕，燕婉及良时。
征夫怀往路，起视夜何其。
参辰皆已没，去去从此辞。
行役在战场，相见未有期。
握手一长叹，泪为生别滋。
努力爱春华，莫忘欢乐时。
生当复来归，死当长相思。

其四

烛烛晨明月，馥馥秋兰芳。
芬馨良夜发，随风闻我堂。
征夫怀远路，游子恋故乡。
寒冬十二月，晨起践严霜。
俯观江汉流，仰视浮云翔。
良友远别离，各在天一方。
山海隔中州，相去悠且长。
嘉会难再遇，欢乐殊未央。
愿君崇令德，随时爱景光。


别诗三首

其一

良时不再至，离别在须臾。
屏营衢路侧，执手野踟蹰。
仰视浮云驰，奄忽互相逾。
风波一失所，各在天一隅。
长当从此别，且复立斯须。
欲因晨风发，送子以贱躯。

其二

嘉会难再遇，三载为千秋。
临河濯长缨，念子怅悠悠。
远望悲风至，对酒不能酬。
行人怀往路，何以慰我愁。
独有盈觞酒，与子结绸缪。

其三

携手上河梁，游子暮何之。
徘徊蹊路侧，不能辞。
行人难久留，各言长相思。
安知非日月，弦望自有时。
努力崇明德，皓首以为期。


别诗三首

其一

有鸟西南飞，熠熠似苍鹰。
朝发天北隅，暮闻日南陵。
欲寄一言去，托之笺彩缯。
因风附轻翼，以遗心蕴蒸。
鸟辞路悠长，羽翼不能胜。
意欲从鸟逝，驽马不可乘。

其二

晨风鸣北林，熠耀东南飞。
愿言所相思，日暮不垂帷。
明月照高楼，想见余光辉。
玄鸟夜过庭，仿佛能复飞。
褰裳路踟蹰，彷徨不能归。
浮云日千里，安知我心悲。
思得琼树枝，以解长渴饥。

其三

童童孤生柳，寄根河水泥。
连翩游客子，于冬服凉衣。
去家千余里，一身常渴饥。
寒夜立清庭，仰瞻天汉湄。
寒风吹我骨，严霜切我肌。
忧心常惨戚，晨风为我悲。
瑶光游何速，行愿去何迟。
仰视云间星，忽若割长帷。
低头还自怜，盛年行已衰。
依依恋明世，怆怆难久怀。



第二卷

魏诗


曹操

薤露行


惟汉廿二世，所任诚不良。
沐猴而冠带，知小而谋疆。
犹豫不敢断，因狩执君王。
白虹为贯日，己亦先受殃。
贼臣持国柄，杀主灭宇京。
荡覆帝基业，宗庙以燔丧。
播越西迁移，号泣而且行。
瞻彼洛城郭，微子为哀伤。

蒿里行

关东有义士，兴兵讨群凶。
初期会盟津，乃心在咸阳。
军合力不齐，踌躇而雁行。
势利使人争，嗣还自相戕。
淮南弟称号，刻玺於北方。
铠甲生虮虱，万姓以死亡。
白骨露於野，千里无鸡鸣。
生民百遗一，念之断人肠。


短歌行

对酒当歌，人生几何？
譬如朝露，去日苦多。
慨当以慷，忧思难忘。
何以解忧？惟有杜康。
青青子衿，悠悠我心。
但为君故，沉吟至今。
呦呦鹿鸣，食野之苹。
我有嘉宾，鼓瑟吹笙。
明明如月，何时可掇？
忧从中来，不可断绝。
越陌度阡，枉用相存。
契阔谈宴，心念旧恩。
月明星稀，乌鹊南飞，
绕树三匝，何枝可依？
山不厌高，海不厌深。
周公吐哺，天下归心。


苦寒行

北上太行山，艰哉何巍巍！
羊肠坂诘屈，车轮为之摧。
树木何萧瑟！北风声正悲。
熊罴对我蹲，虎豹夹路啼。
溪谷少人民，雪落何霏霏！
延颈长叹息，远行多所怀。
我心何怫郁？思欲一东归。
水深桥梁绝，中路正徘徊。
迷惑失故路，薄暮无宿栖。
行行日已远，人马同时饥。
担囊行取薪，斧冰持作糜。
悲彼东山诗，悠悠使我哀。


观沧海

东临碣石，以观沧海。
水何澹澹，山岛竦峙。
树木丛生，百草丰茂。
秋风萧瑟，洪波涌起。
日月之行，若出其中。
星汉灿烂，若出其里。
幸甚至哉，歌以咏志。

土不同

乡土不同，河朔隆冬。
流澌浮漂，舟船行难。
锥不入地，tD深奥。
水竭不流，冰坚可蹈。
士隐者贫，勇侠轻非。
心常叹怨，戚戚多悲。
幸甚至哉！歌以咏志。


冬十月

孟冬十月，北风徘徊，
天气肃清，繁霜霏霏。
d鸡晨鸣，鸿雁南飞，
鸷鸟潜藏，熊罴窟栖。
钱D停置，农收积场。
逆旅整设，以通贾商。
幸甚至哉！歌以咏志。


龟虽寿

神龟虽寿，猷有竟时。
腾蛇乘雾，终为土灰。
老骥伏枥，志在千里；
烈士暮年，壮心不已。
盈缩之期，不但在天；
养怡之福，可得永年。
幸甚至哉，歌以咏志。


曹丕

燕歌行

秋风萧瑟天气凉，草木摇落露为霜。
群燕辞归鹄南翔，念君客游多思肠。
慊慊思归恋故乡，君为淹留寄他方。
贱妾茕茕守空房，忧来思君不敢忘，
不觉泪下沾衣裳。
援琴鸣弦发清商，短歌微吟不能长。
明月皎皎照我床，星汉西流夜未央。
牵牛织女遥相望，尔独何辜限河梁。


善哉行

上山采薇，薄暮苦饥。
溪谷多风，霜露沾衣。
野雉群g，猿猴相追。
还望故乡，郁何垒垒！
高山有崖，林木有枝。
忧来无方，人莫之知。
人生如寄，多忧何为？
今我不乐，岁月如驰。
汤汤川流，中有行舟。
随波转薄，有似客游。
策我良马，被我轻裘。
载驰载驱，聊以忘忧。

寡妇诗

霜露纷兮交下，木叶落兮凄凄。
候e叫兮云中，归燕翩兮徘徊。
妾心感兮惆怅，白日急兮西颓。
守长夜兮思君，魂一夕兮九乖。
怅延伫兮仰视，星月随兮天回。
徒引领兮入房，窃自怜兮孤栖。
愿从君兮终没，愁何可兮久怀。



杂诗

其一

漫漫秋夜长，烈烈北风凉。
辗转不能寐，披衣起彷徨。
彷徨忽已久，白露沾我裳。
俯视清水波，仰看明月光。
天汉回西流，三五正纵横。
草虫鸣何悲，孤雁独南翔。
郁郁多悲思，绵绵思故乡。
愿飞安得翼，欲济河无梁。
向风长叹息，断绝我中肠。

其二

西北有浮云，亭亭如车盖。
惜哉时不遇，适与飘风会。
吹我东南行，行行至吴会。
吴会非我乡，安得久留滞。
弃置勿复陈，客子常畏人。


陈琳

饮马长城窟行

饮马长城窟，水寒伤马骨。
往谓长城吏，慎莫稽留太原卒！
官作自有程，举筑谐汝声！
男儿宁当格斗死，何能怫郁筑长城。
长城何连连，连连三千里。
边城多健少，内舍多寡妇。
作书与内舍，便嫁莫留住。
善待新姑嫜，时时念我故夫子！
报书往边地，君今出语一何鄙？
身在祸难中，何为稽留他家子？
生男慎莫举，生女哺用脯。
君独不见长城下，死人骸骨相撑拄。
结发行事君，慊慊心意关。
明知边地苦，贱妾何能久自全？


王粲

七哀诗

其一

西京乱无象，豺虎方遘患。
复弃中国去，委身适荆蛮。
亲戚对我悲，朋友相追攀。
出门无所见，白骨蔽平原。
路有饥妇人，抱子弃草间。
顾闻号泣声，挥涕独不还。
未知身死处，何能两相完？
驱马弃之去，不忍听此言。
南登霸陵岸，回首望长安。
悟彼下泉人，喟然伤心肝。

其二

荆蛮非我乡，何为久滞淫。
方舟溯大江，日暮愁我心。
山冈有余映，岩阿增重阴。
狐狸驰赴穴，飞鸟翔故林。
流波激清响，猴猿临岸吟。
迅风拂裳袂，白露沾衣襟。
独夜不能寐，摄衣起抚琴。
丝桐感人情，为我发悲音。
羁旅无终极，忧思壮难任。

其三

边城使心悲，昔吾亲更之。
冰雪截肌肤，风飘无止期。
百里不见人，草木谁当迟。
登城望亭燧，翩翩飞戍旗。
行者不顾反，出门与家辞。
子弟多俘虏，哭泣无已时。
天下尽乐土，何为久留兹。
蓼虫不知辛，去来勿与谘。


徐干

室思

沉阴结愁忧，愁忧为谁兴？
念与君相别，各在天一方。
良会未有期，中心摧且伤。
不聊忧餐食，慊慊常饥空。
端坐而无为，仿佛君容光。

峨峨高山首，悠悠万里道。
君去日已远，郁结令人老。
人生一世间，忽若暮春草。
时不可再得，何为自愁恼？
每诵昔鸿恩，贱躯焉足保。

浮云何洋洋，愿因通我词。
飘摇不可寄，徙倚徒相思。
人离皆复会，君独无返期。
自君之出矣，明镜暗不治。
思君如流水，何有穷已时。

惨惨时节尽，兰叶复凋零。
喟然长叹息，君期慰我情。
辗转不能寐，长夜何绵绵。
蹑履起出户，仰观三星连。
自恨志不遂，泣涕如涌泉。

思君见巾栉，以益我劳勤。
安得鸿鸾羽，觏此心中人。
诚心亮不遂，搔首立。
何言一不见，复会无因缘。
故如比目鱼，今隔如参辰。

人靡不有初，想君能终之。
别来历年岁，旧恩何可期。
重新而忘故，君子所尤讥。
寄身虽在远，岂忘君须臾。
既厚不为薄，想君时见思。


刘桢

赠从弟


亭亭山上松，瑟瑟谷中风。
风声一何盛，松枝一何劲。
冰霜正惨凄，终岁常端正。
岂不罹凝寒，松柏有本性。


繁钦

定情诗

我出东门游，邂逅承清尘。
思君即幽房，侍寝执衣巾。
时无桑中契，迫此路侧人。
我既媚君姿，君亦悦我颜。
何以致拳拳？绾臂双金环。
何以道殷勤？约指一双银。
何以致区区？耳中双明珠。
何以致叩叩？香囊系肘后。
何以致契阔？绕腕双跳脱。
何以结恩情？美玉缀罗缨。
何以结中心？素缕连双针。
何以结相于？金薄画搔头。
何以慰别离？耳后玳瑁钗。
何以答欢忻？纨素三条裙。
何以结愁悲？白绢双中衣。
与我期何所？乃期东山隅。
日旰兮不来，谷风吹我襦。
远望无所见，涕泣起踟蹰。
与我期何所？乃期山南阳。
日中兮不来，飘风吹我裳。
逍遥莫谁睹，望君愁我肠。
与我期何所？乃期西山侧。
日夕兮不来，踯躅长叹息。
远望凉风至，俯仰正衣服。
与我期何所？乃期山北岑。
日暮兮不来，凄风吹我襟。
望君不能坐，悲苦愁我心。
爱身以何为，惜我华色时。
中情既款款，然后克密期。
褰衣蹑茂草，谓君不我欺。
厕此丑陋质，徙倚无所之。
自伤失所欲，泪下如连丝。


曹植

箜篌引

置酒高殿上，亲交从我游。
中厨办丰膳，烹羊宰肥牛。
秦筝何慷慨，齐瑟和且柔。
阳阿奏奇舞，京洛出名讴。
乐饮过三爵，缓带倾庶羞。
主称千金寿，宾奉万年酬。
久要不可忘，薄终义所尤。
谦谦君子德，磬折欲何求。
惊风飘白日，光景驰西流。
盛时不再来，百年忽我遒。
生存华屋处，零落归山丘。
先民谁不死，知命复何忧？


名都篇

名都多妖女，京洛出少年。
宝剑值千金，被服丽且鲜。
斗鸡东郊道，走马长楸间。
驰骋未能半，双兔过我前。
揽弓捷鸣镝，长驱上南山。
左挽因右发，一纵两禽连。
余巧未及展，仰手接飞鸢。
观者咸称善，众工归我妍。
归来宴平乐，美酒斗十千。
脍鲤鲐虾，炮鳖炙熊蹯。
鸣俦啸匹侣，列坐竟长筵。
连翩击鞠壤，巧捷惟万端。
白日西南驰，光景不可攀。
云散还城邑，清晨复来还。


美女篇

美女妖且闲，采桑歧路间。
柔条纷冉冉，落叶何翩翩。
攘袖见素手，皓腕约金环。
头上金爵钗，腰佩翠琅\。
明珠交玉体，珊瑚间木难。
罗衣何飘摇，轻裾随风还。
顾盼遗光彩，长啸气若兰。
行徒用息驾，休者以忘餐。
借问女安居，乃在城南端。
青楼临大路，高门结重关。
容华耀朝日，谁不希令颜？
媒氏何所营？玉帛不时安。
佳人慕高义，求贤良独难。
众人徒嗷嗷，安知彼所观？
盛年处房室，中夜起长叹。


白马篇

白马饰金羁，连翩西北驰。
借问谁家子，幽并游侠儿。
少小去乡邑，扬声沙漠陲。
宿昔秉良弓，矢何参差。
控弦破左的，右发摧月支。
仰手接飞猱，俯身散马蹄。
狡捷过猴猿，勇剽若豹螭。
边城多警急，胡虏数迁移。
羽檄从北来，厉马登高堤。
长驱蹈匈奴，左顾陵鲜卑。
弃身锋刃端，性命安可怀？
父母且不顾，何言子与妻？
名编壮士籍，不得中顾私。
捐躯赴国难，视死忽如归。


七哀

明月照高楼，流光正徘徊。
上有愁思妇，悲叹有余哀。
借问叹者谁，言是宕子妻。
君行逾十年，孤妾常独栖。
君若清路尘，妾若浊水泥。
浮沉各异势，回合何时谐？
愿为西南风，长逝入君怀。
君怀良不开，贱妾当何依。


送应氏

其一

步登北邙阪，遥望洛阳山。
洛阳何寂寞，宫室尽烧焚。
垣墙皆顿擗，荆棘上参天。
不见旧耆老，但睹新少年。
侧足无行径，荒畴不复田。
游子久不归，不识陌与阡。
中野何萧条，千里无人烟。
念我平常居，气结不能言。

其二

清时难屡得，嘉会不可常。
天地无终极，人命若朝霜。
愿得展魍瘢 我友之朔方。
亲昵并集送，置酒此河阳。
中馈岂独薄？宾饮不尽觞。
爱至望苦深，岂不愧中肠？
山川阻且远，别促会日长。
愿为比翼鸟，施翮起高翔。


杂诗

其一

高台多悲风，朝日照北林。
之子在万里，江湖迥且深。
方舟安可极，离思故难任。
孤雁飞南游，过庭长哀吟。
翘思慕远人，愿欲托遗音。
形影忽不见，翩翩伤我心。

其二

转蓬离本根，飘摇随长风。
何意回飚举，吹我入云中。
高高上无极，天路安可穷？
类此游客子，捐躯远从戎。
毛褐不掩形，薇藿常不充。
去去莫复道，沉忧令人老。

其三

西北有织妇，绮缟何缤纷。
明晨秉机杼，日昃不成文。
太息经长夜，悲啸入青云。
妾身守空闺，良人行从军。
自期三年归，今已历九春。
飞鸟绕树翔，鸣索群。
愿为南流景，驰光见我君。

其四

南国有佳人，容华若桃李。
朝游江北岸，夕宿潇湘b。
时俗薄朱颜，谁为发皓齿？
俯仰岁将暮，荣耀难久恃。

其五

仆夫早严驾，吾行将远游。
远游欲何之？吴国为我仇。
将骋万里途，东路安足由？
江介多悲风，淮泗驰急流。
愿欲一轻济，惜哉无方舟。
闲居非吾志，甘心赴国忧。

其六

飞观百余尺，临牖御棂轩。
远望周千里，朝夕见平原。
烈士多悲心，小人偷自闲。
国仇亮不塞，甘心思丧元。
抚剑西南望，思欲赴太山。
弦急悲声发，聆我慷慨言。


赠白马王彪

序曰：黄初四年五月，白马王、任城王与余俱朝京
师，会节气。到洛阳，任城王薨。至七月与白马王
还国。后有司以二王归藩，道路宜异宿止。意毒恨
之。盖以大别在数日，是用自剖，与王辞焉。愤而
成篇。

谒帝承明庐，逝将归旧疆。
清晨发皇邑，日夕过首阳。
伊洛广且深，欲济川无梁。
泛舟越洪涛，怨彼东路长。
顾瞻恋城阙，引领情内伤。

太谷何寥廓，山树郁苍苍。
霖雨泥我涂，流潦浩纵横。
中逵绝无轨，改辙登高冈。
修坂造云日，我马玄以黄。

玄黄犹能进，我思郁以纾。
郁纾将何念？亲爱在离居。
本图相与偕，中更不克俱。
鸱枭鸣衡轭，豺狼当路衢。
苍蝇间白黑，谗巧反亲疏。
欲还绝无蹊，揽辔止踟蹰。

踟蹰亦何留？相思无终极。
秋风发微凉，寒蝉鸣我侧。
原野何萧条，白日忽西匿。
归鸟赴乔林，翩翩厉羽翼。
孤兽走索群，衔草不遑食。
感物伤我怀，抚心长太息。

太息将何为？天命与我违。
奈何念同生，一往形不归。
孤魂翔故域，灵柩寄京师。
存者忽复过，亡没身自衰。
人生处一世，去若朝露。
年在桑榆间，影响不能追。
自顾非金石，咄令心悲。

心悲动我神，弃置莫复陈。
丈夫志四海，万里犹比邻。
恩爱苟不亏，在远分日亲。
何必同衾帱，然后展殷勤。
忧思成疾M，无乃儿女仁。
仓卒骨肉情，能不怀苦辛？

苦辛何虑思？天命信可疑。
虚无求列仙，松子久吾欺。
变故在斯须，百年谁能持？
离别永无会，执手将何时？
王其爱玉体，俱享黄发期。
收泪即长路，援笔从此辞。


嵇康

赠秀才入军

其一

良马既闲，丽服有晖。
左揽繁弱，右接忘归。
风驰电逝，蹑景追飞。
凌厉中原，顾盼生姿。

其二

息徒兰圃，秣马华山。
流平皋，垂纶长川。
目送归鸿，手挥五弦。
俯仰自得，游心太玄。
嘉彼钓翁，得鱼忘筌。
郢人逝矣，谁与尽言？


阮籍

咏怀

其一

夜中不能寐，起坐弹鸣琴。
薄帷鉴明月，清风吹我襟。
孤鸿号外野，翔鸟鸣北林。
徘徊将何见？忧思独伤心。

其二

嘉树下成蹊，东园桃与李。
秋风吹飞藿，零落从此始。
繁华有憔悴，堂上生荆杞。
驱马舍之去，去上西山趾。
一身不自保，何况恋妻子。
凝霜被野草，岁暮亦云已。

其三

平生少年时，轻薄好弦歌。
西游咸阳中，赵李相经过。
娱乐未终极，白日忽蹉跎。
驱马复来归，反顾望三河。
黄金百镒尽，资用常苦多。
北临太行道，失路将如何。

其四

昔闻东陵瓜，近在青门外。
连畛距阡陌，子母相钩带。
五色曜朝日，嘉宾四面会。
膏火自煎熬，多财为患害。
布衣可终身，宠禄岂足赖？

其五

灼灼西颓日，余光照我衣。
回风吹四壁，寒鸟相因依。
周周尚衔羽，蛩蛩亦念饥。
如何当路子，磬折忘所归。
岂为夸誉名，憔悴使心悲。
宁与燕雀翔，不随黄鹄飞。
黄鹄游四海，中路将安归？

其六

湛湛长江水，上有枫树林。
皋兰被径路，青骊逝VV。
远望令人悲，春气感我心。
三楚多秀士，朝云进荒淫。
朱华振芬芳，高蔡相追寻。
一为黄雀哀，泪下谁能禁。

其七

昔年十四五，志尚好书诗。
被褐怀珠玉，颜闵相与期。
开轩临四野，登高望所思。
丘墓蔽山冈，万代同一时。
千秋万岁后，荣名安所之？
乃悟羡门子，今自嗤。

其八

独坐空堂上，谁可与欢者？
出门临永路，不见行车马。
登高望九州，悠悠分旷野。
孤鸟西北飞，离兽东南下。
日暮思亲友，晤言用自写。

其九
西方有佳人，皎若白日光。
被服纤罗衣，左右佩双璜。
修容耀姿美，顺风振微芳。
登高眺所思，举袂当朝阳。
寄颜云霄闲，挥袖凌虚翔。
飘u恍惚中，流眄顾我傍。
悦怿未交接，晤言用感伤。

其十
驾言发魏都，南向望吹台。
萧管有遗音，梁王安在哉？
战士食糟糠，贤者处蒿莱。
歌舞曲未终，秦兵已复来。
夹林非吾有，朱宫生尘埃。
军败华阳下，身竟为土灰。

其十一

朝阳不再盛，白日忽西幽。
去此若俯仰，如何似九秋。
人生若尘露，天道邈悠悠。
齐景升牛山，涕泗纷交流。
孔圣临长川，惜逝忽若浮。
去者余不及，来者吾不留。
愿登太华山，上与松子游。
渔父知世患，乘流泛轻舟。

其十二

炎光延万里，洪川荡湍濑。
弯弓挂扶桑，长剑倚天外。
泰山成砥砺，黄河为裳带。
视彼庄周子，荣枯何足赖？
捐身弃中原，乌鸢作患害。
岂若雄杰士，功名从此大。

其十三

危冠切浮云，长剑出天外。
细故何足虑，高度跨一世。
非子为我御，逍遥游荒裔。
顾谢西王母，吾将从此逝。
岂与蓬户士，弹琴诵言誓。

其十四

洪生资制度，被服正有常。
尊卑设次序，事物齐纪纲。
容饰整颜色，磬折执圭璋。
堂上置玄酒，室中盛稻粱。
外厉贞素谈，户内灭芬芳。
放口从衷出，复说道义方。
委曲周旋仪，姿态愁我肠。

其十五

林中有奇鸟，自言是凤凰。
清朝饮醴泉，日夕栖山冈。
高鸣彻九州，延颈望八荒。
适逢商风起，羽翼自摧藏。
一去昆仑西，何时复回翔。
但恨处非位，怆恨使心伤。


晋诗


傅玄

豫章行苦相篇

苦相身为女，卑陋难再陈。
男儿当门户，堕地自生神。
雄心志四海，万里望风尘。
女育无欣爱，不为家所珍。
长大逃深室，藏头羞见人。
垂泪适他乡，忽如雨绝云。
低头和颜色，素齿结朱唇。
跪拜无复数，婢妾如严宾。
情合同云汉，葵藿仰阳春。
心乖甚水火，百恶集其身。
玉颜随年变，丈夫多好新。
昔为形与影，今为胡与秦。
胡秦时相见，一绝逾参辰。


西长安行

所思兮何在？乃在西长安。
何用存问妾？香橙双珠环。
何用重存问？羽爵翠琅\。
今我兮闻君，更有兮异心。
香亦不可烧，环亦不可沉。
香烧日有歇，环沉日自深。


车遥遥篇

车遥遥兮马洋洋，追思君兮不可忘。
君安游兮西入秦，愿为影兮随君身。
君在阴兮影不见，君依光兮妾所愿。


吴楚歌

燕人美兮赵女佳，其室则迩兮限层崖。
云为车兮风为马，玉在山兮兰在野。
云无期兮风有止，思多端兮谁能理？

杂诗一首

志士惜日短，愁人知夜长。
摄衣步前庭，仰观南e翔。
玄景随形运，流响归空房。
清风何飘u，微月出西方。
繁星衣青天，列宿自成行。
蝉鸣高树间，野鸟号东厢。
纤云时，渥露沾我裳。
良时无停景，北斗忽低头。
常恐寒节至，凝气结为霜。
花叶随风摧，一绝如流光。

张华

轻薄篇

末世多轻薄，骄代好浮华。
志意既放逸，赀财亦丰奢。
被服极纤丽，肴膳尽柔嘉。
僮仆余粱肉，婢妾蹈绫罗。
文轩树羽盖，乘马鸣玉珂。
横簪刻玳瑁，长鞭错象牙。
足下金}履，手中双莫邪。
宾从焕络绎，侍御何芬葩。
朝与金张期，暮宿许史家。
甲第面长街，朱门赫嵯峨。
苍梧竹叶清，宜城九酝i。
浮醪随觞转，素蚁自跳波。
美女兴齐赵，妍唱出西巴。
一顾倾城国，千金不足多。
北里献奇舞，大陵奏名歌。
新声逾激楚，妙妓绝阳阿。
玄鹤降浮云，鲟鱼跃中河。
墨翟且停车，展季犹咨嗟。
淳于前行酒，雍门坐相和。
孟公结重关，宾客不得蹉。
三雅来何迟？耳热眼中花。
盘案互交错，坐席咸喧哗。
簪珥或堕落，冠冕皆倾斜。
酣饮终日夜，明灯继朝霞。
绝缨尚不尤，安能复顾他？
留连弥信宿，此欢难可过。
人生若浮寄，年时忽蹉跎。
促促朝露期，荣乐遽几何？
念此肠中悲，涕下自滂沱。
但畏执法吏，礼防且切磋。


情诗

游目四野外，逍遥独延伫。
兰蕙缘清渠，繁华荫绿渚。
佳人不在兹，取此欲谁与？
巢居知风寒，穴处识阴雨。
不曾远离别，安知慕俦侣？


陆机

赴洛道中作

其一

总辔登长路，呜咽辞密亲。
借问子何之，世网婴我身。
永叹遵北渚，遗思结南津。
行行遂已远，野途旷无人。
山泽纷纡余，林薄杳阡眠。
虎啸深谷底，鸡鸣高树巅。
哀风中夜流，孤兽更我前。
悲情触物感，沉思郁缠绵。
伫立望故乡，顾影凄自怜。

其二

远游越山川，山川修且广。
振策陟崇丘，安辔遵平莽。
夕息抱影寐，朝徂衔思往。
顿辔倚高岩，侧听悲风响。
清露坠素辉，明月一何朗。
抚枕不能寐，振衣独长想。


猛虎行

渴不饮盗泉水，热不息恶木阴。
恶木岂无枝？志士多苦心。
整驾肃时命，杖策将远寻。
饥食猛虎窟，寒栖野雀林。
日归功未建，时往岁载阴。
崇云临岸骇，鸣条随风吟。
静言幽谷底，长啸高山岑。
急弦无懦响，亮节难为音。
人生诚未易，曷云开此衿？
眷我耿介怀，俯仰愧古今。


潘岳

悼亡诗

其一

荏苒冬春谢，寒暑忽流易。
之子归穷泉，重壤永幽隔。
私怀谁克从？淹留亦何益。
黾勉恭朝命，回心反初役。
望庐思其人，入室想所历。
帏屏无仿佛，翰墨有余迹。
流芳未及歇，遗挂犹在壁。
怅恍如或存，回遑忡惊惕。
如彼翰林鸟，双栖一朝只。
如彼游川鱼，比目中路析。
春风缘隙来，晨溜承檐滴。
寝息何时忘，沉忧日盈积。
庶几有时衰，庄缶犹可击。

其二

皎皎窗中月，照我室南端。
清商应秋至，溽暑随节阑。
凛凛凉风升，始觉夏衾单。
岂曰无重纩，谁与同岁寒。
岁寒无与同，朗月何胧胧。
展转_枕席，长簟竟床空。
床空委清尘，室虚来悲风。
独无李氏灵，G尔容。
抚衿长叹息，不觉涕沾胸。
沾胸安能已，悲怀从中起。
寝兴目存形，遗音犹在耳。
上惭东门吴，下愧蒙庄子。
赋诗欲言志，此志难具纪。
命也可奈何，长戚自令鄙。

左思

咏史八首

其一

弱冠弄柔翰，卓荦观群书。
著论准过秦，作赋拟子虚。
边城苦鸣镝，羽檄飞京都。
虽非甲胄士，畴昔览穰苴。
长啸激清风，志若无东吴。
铅刀贵一割，梦想骋良图。
左眄澄江湘，右盼定羌胡。
功成不受爵，长揖归田庐。

其二

郁郁涧底松，离离山上苗。
以彼径寸茎，荫此百尺条。
世胄蹑高位，英俊沉下僚。
地势使之然，由来非一朝。
金张借旧业，七叶珥汉貂。
冯公岂不伟，白首不见招。

其三

吾希段干木，偃息藩魏君。
吾慕鲁仲连，谈笑却秦军。
当世贵不羁，遭难能解纷。
功成耻受赏，高节卓不群。
临组不肯绁，对圭宁肯分。
连玺耀前庭，比之犹浮云。

其四

济济京城内，赫赫王侯居。
冠盖荫四术，朱轮竟长衢。
朝集金张馆，暮宿许史庐。
南邻击钟磬，北里吹笙竽。
寂寂扬子宅，门无卿相舆。
寥寥空宇中，所讲在玄虚。
言论准宣尼，辞赋拟相如。
悠悠百世后，英名擅八区。

其五

皓天舒白日，灵景耀神州。
列宅紫宫里，飞宇若云浮。
峨峨高门内，蔼蔼皆王侯。
自非攀龙客，何为H来游。
被褐出阊阖，高步追许由。
振衣千仞冈，濯足万里流。

其六

荆轲饮燕市，酒酣气益震。
哀歌和渐离，谓若傍无人。
虽无壮士节，与世亦殊伦。
高眄邈四海，豪右何足陈。
贵者虽自贵，视之若埃尘。
贱者虽自贱，重之若千钧。

其七

主父宦不达，骨肉还相薄。
买臣困樵采，伉俪不安宅。
陈平无产业，归来翳负郭。
长卿还成都，壁立何寥廓。
四贤岂不伟，遗烈光篇籍。
当其未遇时，忧在填沟壑。
英雄有，由来自古昔。
何世无奇才，遗之在草泽。

其八

习习笼中鸟，举翮触四隅。
落落穷巷士，抱影守空庐。
出门无通路，枳棘塞中涂。
计策弃不收，块若枯池鱼。
外望无寸禄，内顾无斗储。
亲戚还相蔑，朋友日夜疏。
苏秦北游说，李斯西上书。
俯仰生荣华，咄嗟复雕枯。
饮河期满腹，贵足不愿余。
巢林栖一枝，可为达士模。

招隐二首

其一

杖策招隐士，荒途横古今。
岩穴无结构，丘中有鸣琴。
白云停阴冈，丹葩曜阳林。
石泉漱琼瑶，纤鳞或浮沉。
非必丝与竹，山水有清音。
何事待啸歌，灌木自悲吟。
秋菊兼糇粮，幽兰间重襟。
踌躇足力烦，聊欲投吾簪。

其二

经始东山庐，果下自成榛。
前有寒泉井，聊可莹心神。
峭茜青葱间，竹柏得其真。
弱叶栖霜雪，飞荣流余津。
爵服无常玩，好恶有屈伸。
结绶生缠牵，弹冠去埃尘。
惠连非吾屈，首阳非吾仁。
相与观所尚，逍遥撰良辰。


杂诗

秋风何冽冽，白露为朝霜。
柔条旦夕劲，绿叶日夜黄。
明月出云崖，流素光。
披轩临前庭，嗷嗷晨雁翔。
高志局四海，块然守空堂。
壮齿不恒居，岁暮常慨慷。


娇女诗

吾家有娇女，皎皎颇白皙。
小字为纨素，口齿自清历。
鬓发覆广额，双耳似连璧。
明朝弄梳台，黛眉类扫迹。
浓朱衍丹唇，黄吻澜漫赤。
娇语若连琐，忿速乃明。
握笔利彤管，篆刻未期益。
执书爱绨素，诵习矜所获。
其姊字惠芳，面目粲如画。
轻妆喜楼边，临镜忘纺织。
举觯拟京兆，立的成复易。
玩弄眉颊间，剧兼机杼役。
从容好赵舞，延袖象飞翮。
上下弦柱际，文史辄卷襞。
顾眄屏风画，如见已指摘。
丹青日尘暗，明义为隐赜。
驰骛翔园林，果下皆生摘。
红葩缀紫蒂，萍实骤抵掷。
贪华风雨中，m忽数百适。
务蹑霜雪戏，重綦常累积。
并心注肴馔，端坐理盘核。
翰墨戢闲案，相与数离逖。
动为垆钲屈，屣履任之适。
止为茶菽据，吹吁对鼎W。
脂腻漫白袖，烟熏染阿锡。
衣被皆重地，难与沉水碧。
任其孺子意，羞受长者责。
瞥闻当与杖，掩泪俱向壁。


张协

杂诗

其一

秋夜凉风起，清气荡暄浊。
蜻}吟阶下，飞蛾拂明烛。
君子从远役，佳人守茕独。
离居几何时，钻燧忽改木。
房栊无行迹，庭草萋以绿。
青苔依空墙，踟蹰网四屋。
感物多所怀，沉忧结心曲。

其二

朝霞迎白日，丹气临汤谷。
翳翳结繁云，森森散雨足。
轻风摧劲草，凝霜竦高木。
密叶日夜疏，丛林森如束。
畴昔叹时迟，晚节悲年促。
岁暮怀百忧，将从季主卜。

其三

昔我资章甫，聊以适诸越。
行行入幽荒，瓯骆从祝发。
穷年非所用，此货将安设？
瓴S夸_[， 鱼目笑明月。
不见郢中歌，能否居然别。
阳春无和者，巴人皆下节。
流俗多昏迷，此理谁能察。

其四

述职投边城，羁束戎旅间。
下车如昨日，望舒四五圆。
借问此何时，胡蝶飞南园。
流波恋旧浦，行云思故山。
闽越衣文蛇，胡马愿度燕。
风土安所习，由来有固然。

王赞

杂诗

朔风动秋草，边马有归心。
胡宁久分析，靡靡忽至今。
王事离我心，殊隔过商参。
昔往]f鸣，今来蟋蟀吟。
人情怀旧乡，客鸟思故林。
师涓久不奏，谁能宣我心。


刘琨

扶风歌

朝发广莫门，暮宿丹水山。
左手弯繁弱，右手挥龙渊。
顾瞻望宫阙，俯仰御飞轩。
据鞍长叹息，泪下如流泉。
系马长松下，发鞍高岳头。
烈烈悲风起，泠泠涧水流。
挥手长相谢，哽咽不能言。
浮云为我结，归鸟为我旋。
去家日已远，安知存与亡？
慷慨穷林中，抱膝独摧藏。
麋鹿游我前，猿猴戏我侧。
资粮既乏尽，薇蕨安可食？
揽辔命徒侣，吟啸绝岩中。
君子道微矣，夫子故有穷。
惟昔李骞期，寄在匈奴庭。
忠信反获罪，汉武不见明。
我欲竟此曲，此曲悲且长。
弃置勿重陈，重陈令心伤。


重赠卢谌

握中有悬璧，本自荆山球。
惟彼太公望，昔在渭滨叟。
邓生何感激，千里来相求。
白登幸曲逆，鸿门赖留侯。
重耳任五贤，小白相射钩。
苟能隆二伯，安问党与仇。
中夜抚枕叹，想与数子游。
吾衰久矣夫，何其不梦周？
谁云圣达节，知命故不忧。
宣尼悲获麟，西狩涕孔丘。
功业未及建，夕阳忽西流。
时哉不我与，去乎若云浮。
朱实陨劲风，繁英落素秋。
狭路倾华盖，骇驷摧双b。
何意百炼刚，化为绕指柔。


郭璞

游仙诗

其一

京华游侠窟，山林隐遁栖。
朱门何足荣，未若托蓬藜。
临源挹清波，陵冈掇丹荑。
灵溪可潜盘，安事登云梯。
漆园有傲吏，莱氏有逸妻。
进则保龙见，退为触藩羝。
高蹈风尘外，长揖谢夷齐。

其二

青溪千余仞，中有一道士。
云生梁栋间，风出窗户里。
借问此何谁，云是鬼谷子。
翘迹企颍阳，临河思洗耳。
阊阖西南来，潜波涣鳞起。
灵妃顾我笑，粲然启玉齿。
蹇修时不存，要之将谁使。

其三


翡翠戏兰苕，容色更相鲜。
绿萝结高林，蒙笼盖一山。
中有冥寂士，静啸抚清弦。
放情凌霄外，嚼G挹飞泉。
赤松临上游，驾鸿乘紫烟。
左挹浮丘袖，右拍洪崖肩。
借问蜉蝣辈，宁知龟鹤年。

其四

六龙安可顿，运流有代谢。
时变感人思，已秋复愿夏。
淮海变微禽，吾生独不化。
虽欲腾丹溪，云螭非我驾。
愧无鲁阳德，回日向三舍。
临川哀年迈，抚心独悲吒。

其五

逸翮思拂霄，迅足羡远游。
清源无增澜，安得运吞舟。
圭璋虽特达，明月难暗投。
潜颖怨青阳，陵苕哀素秋。
悲来恻丹心，零泪缘缨流。

 其六

杂县寓鲁门，风暖将为灾。
吞舟涌海底，高浪驾蓬莱。
神仙排云出，但见金银台。
陵阳挹丹溜，容成挥玉杯。
嫦娥扬妙音，洪崖颔其颐。
升降随长烟，飘摇戏九垓。
奇龄迈五龙，千岁方婴孩。
燕昭无灵气，汉武非仙才。


陶渊明

归田园居

其一

少无适俗韵，性本爱丘山。
误落尘网中，一去三十年。
羁鸟恋旧林，池鱼思故渊。
开荒南野际，守拙归田园。
方宅十余亩，草屋八九间。
榆柳荫后檐，桃李罗堂前。
暧暧远人村，依依墟里烟。
狗吠深巷中，鸡鸣桑树颠。
户庭无尘杂，虚室有余闲。
久在樊笼里，复得返自然。

其二

野外罕人事，穷巷寡轮鞅。
白日掩荆扉，虚室绝尘想。
时复墟曲中，披草共来往。
相见无杂言，但道桑麻长。
桑麻日已长，我土日已广。
常恐霜霰至，零落同草莽。

其三

种豆南山下，草盛豆苗稀。
晨兴理荒秽，带月荷锄归。
道狭草木长，夕露沾我衣。
衣沾不足惜，但使愿无违。


乞食

饥来驱我去，不知竟何之。
行行至斯里，叩门拙言辞。
主人解余意，遗赠副虚期。
谈谐终日夕，觞至辄倾杯。
情欣新知欢，言咏遂赋诗。
感子漂母惠，愧我非韩才。
衔戢知何谢，冥报以相贻。


诸人共游周家墓柏下

今日天气佳，清吹与鸣弹。
感彼柏下人，安得不为欢。
清歌散新声，绿酒开芳颜。
未知明日事，余襟良以殚。


移居

其一

昔欲居南村，非为卜其宅。
闻多素心人，乐与数晨夕。
怀此颇有年，今日从兹役。
弊庐何必广，取足蔽床席。
邻曲时时来，抗言谈在昔。
奇文共欣赏，疑义相与析。

其二

春秋多佳日，登高赋新诗。
过门更相呼，有酒斟酌之。
农务各自归，闲暇辄相思。
相思则披衣，言笑无厌时。
此理将不胜，无为忽去兹。
衣食当须纪，力耕不吾欺。

神释

大钧无私力，万理自森著。
人为三才中，岂不以我故！
与君虽异物，生而相依附。
结托既喜同，安得不相语！
三皇大圣人，今复在何处？
彭祖爱永年，欲留不得住。
老少同一死，贤愚无复数。
日醉或能忘，将非促龄具！
立善常所欣，谁当为汝誉？
甚念伤吾生，正宜委运去。
纵浪大化中，不喜亦不惧。
应尽便须尽，无复独多虑。

和刘柴桑

山泽久见招，胡事乃踌躇。
直为亲旧故，未忍言索居。
良辰入奇怀，挈杖还西庐。
荒途无归人，时时见废墟。
茅茨已就治，新畴复应畲。
谷风转凄薄，春醪解饥劬。
弱女虽非男，慰情良胜无。
栖栖世中事，岁月共相疏。
耕织称其用，过此奚所须。
去去百年外，身名同翳如。


和郭主簿

蔼蔼堂前林，中夏贮清阴。
凯风因时来，回飚开我襟。
息交游闲业，卧起弄书琴。
园蔬有余滋，旧谷犹储今。
营己良有极，过足非所钦。
舂秫作美酒，酒熟吾自斟。
弱子戏我侧，学语未成音。
此事真复乐，聊用忘华簪。
遥遥望白云，怀古一何深。


癸卯岁始春怀古田舍

先师有遗训，忧道不忧贫。
瞻望邈难逮，转欲志常勤。
秉耒欢时务，解颜劝农人。
平畴交远风，良苗亦怀新。
虽未量岁功，即事多所欣。
耕种有时息，行者无问津。
日入相与归，壶浆劳近邻。
长吟掩柴门，聊为陇亩民。


庚戌岁九月中于西田获早稻

人生归有道，衣食固其端。
孰是都不营，而以求自安。
开春理常业，岁功聊可观。
晨出肆微勤，日入负耒还。
山中饶霜露，风气亦先寒。
田家岂不苦，弗获辞此难。
四体诚乃疲，庶无异患干。
盥濯息檐下，斗酒散襟颜。
遥遥沮溺心，千载乃相关。
但愿长如此，躬耕非所叹。


饮酒 并序

余闲居寡欢，兼比夜已长，偶有名酒，无夕不饮。顾影
独尽，忽焉复醉。既醉之后，辄题数句自娱。纸墨遂多
，辞无诠次。聊命故人书之，以为欢笑尔。

其一

衰荣无定在，彼此更共之。
邵生瓜田中，宁似东陵时。
寒暑有代谢，人道每如兹。
达人解其会，逝将不复疑。
忽与一觞酒，日夕欢相持。

其二

结庐在人境，而无车马喧。
问君何能尔，心远地自偏。
采菊东篱下，悠然见南山。
山气日夕佳，飞鸟相与还。
此中有真意，欲辩已忘言。

其三

清晨闻叩门，倒裳往自开。
问子为谁欤，田父有好怀。
壶浆远见候，疑我与时乖。
褴褛茅檐下，未足为高栖。
一世皆尚同，愿君汩其泥。
深感父老言，禀气寡所谐。
纡辔诚可学，违已讵非迷。
且共欢此饮，吾驾不可回。

其四

故人赏我趣，挈壶相与至。
班荆坐松下，数斟已复醉。
父老杂乱言，觞酌失行次。
不觉知有我，安知物为贵。
悠悠迷所留，酒中有深味。

其五

羲农去我久，举世少复真。
汲汲鲁中叟，弥缝使其淳。
凤鸟虽不至，礼乐暂得新，
洙泗辍微响，漂流逮狂秦。
诗书复何罪？一朝成灰尘。
区区诸老翁，为事诚殷勤。
如何绝世下，六籍无一亲。
终日驰车走，不见所问津。
若复不快饮，空负头上巾。
但恨多谬误，君当恕醉人。

拟古

其一

少时壮且厉，抚剑独行游。
谁言行游近？张掖至幽州。
饥食首阳薇，渴饮易水流。
不见相知人，惟见古时丘。
路边两高坟，伯牙与庄周。
此士难再得，吾行欲何求！

其二

种桑长江边，三年望当采。
枝条始欲茂，忽值山河改。
柯叶自摧折，根株浮沧海。
春蚕既无食，寒衣欲谁待。
本不植高原，今日复何悔。


杂诗

白日沦西阿，素月出东岭。
遥遥万里辉，荡荡空中景。
风来入房中，夜中枕席冷。
气变悟时易，不眠知夕永。
欲言无予和，挥杯劝孤影。
日月掷人去，有志不获骋。
念此怀悲凄，终晓不能静。


咏荆轲


燕丹善养士，志在报强嬴。
招集百夫良，岁暮得荆卿。
君子死知己，提剑出燕京。
素骥鸣广陌，慷慨送我行。
雄发指危冠，猛气充长缨。
饮饯易水上，四座列群英。
渐离击悲筑，宋意唱高声。
萧萧哀风逝，淡淡寒波生。
商音更流涕，羽奏壮士惊。
心知去不归，且有后世名。
登车何时顾，飞盖入秦庭。
凌厉越万里，逶迤过千城。
图穷事自至，豪主正怔营。
惜哉剑术疏，奇功遂不成。
其人虽已没，千载有余情。


读山海经

其一

孟夏草木长，绕屋树扶疏。
众鸟欣有托，吾亦爱吾庐。
既耕亦已种，时还读我书。
穷巷隔深辙，颇回故人车。
欢言酌春酒，摘我园中蔬。
微雨从东来，好风与之俱。
泛览周王传，流观山海图。
俯仰终宇宙，不乐复何如。

其二

精卫衔微木，将以填沧海。
刑天舞干戚，猛志故常在。
同物既无虑，化去不复悔。
徒设在昔心，良辰讵可待。


桃花源诗 并记

晋太元中，武陵人捕鱼为业，缘溪行，忘路之远近。忽
逢桃花林，夹岸数百步，中无杂树，芳草鲜美，落英缤
纷，渔人甚异之。复前行，欲穷其林。林尽水源，便得
一山，山有小口，仿佛若有光，便舍船从口入。初极狭
，才通人，复行数十步，豁然开朗。土地平旷，屋舍俨
然，有良田美池桑竹之属。阡陌交通，鸡犬相闻。其中
往来种作，男女衣著，悉如外人。黄发垂髫，并怡然自
乐。见渔人，乃大惊，问所从来。具答之。便要还家，
设酒杀鸡作食。村中闻有此人，咸来问讯。自云先世避
秦时乱，率妻子邑人来此绝境，不复出焉，遂与外人间
隔。问今是何世，乃不知有汉，无论魏晋。此人一一为
具言所闻，皆叹惋。余人各复延至其家，皆出洒食。停
数日，辞去。此中人语云，不足为外人道也。既出，得
其船，便扶向路，处处志之。及郡下，诣太守说如此。
太守即遣人随其往，寻向所志，遂迷不复得路。南阳刘
子骥，高尚士也，闻之，欣然规往，未果。寻病终。后
遂无问津者。

嬴氏乱天纪，贤者避其世。
黄绮之商山，伊人亦云逝。
往迹浸复湮，来迳遂芜废。
相命肆农耕，日入从所憩。
桑竹垂余荫，菽稷随时艺。
春蚕收长丝，秋熟靡王税。
荒路暧交通，鸡犬互鸣吠。
俎豆犹古法，衣裳无新制。
童孺纵行歌，斑白欢游诣。
草荣识节和，木衰知风厉。
虽无纪历志，四时自成岁。
怡然有余乐，于何劳智慧。
奇踪隐五百，一朝敞神界。
淳薄既异源，旋复还幽蔽。
借问游方士，焉测尘嚣外。
愿言蹑轻风，高举寻吾契。


挽歌辞

荒草何茫茫，白杨亦萧萧。
严霜九月中，送我出远郊。
四面无人居，高坟正i。
马为仰天鸣，风为自萧条。
幽室一已闭，千年不复朝。
千年不复朝，贤达无奈何。
向来相送人，各已还其家。
亲戚或余悲，他人亦已歌。
死去何所道，托体同山阿。


吴隐之

酌贪泉诗

古人云此水，一歃怀千金。
试使夷齐饮，终当不易心。


无名氏

休洗红二首

其一

休洗红，洗多红色淡。
不惜故缝衣，记得初按茜。
人寿百年能几何，后来新妇今为婆。

其二

休洗红，洗多红在水。
新红裁作衣，旧红翻作里。
回黄转绿无定期，世事反复君所知。


绵州巴歌

豆子山，打瓦鼓。
扬平山，撒白雨。
下白雨，娶龙女。
织得绢，二丈五，
一半属罗江，一半属玄武。


子夜歌

其一

宿昔不梳头，丝发披两肩。
婉伸郎膝上，何处不可怜。

其二

自从别欢来，奁器了不开。
头乱不敢理，粉拂生黄衣。

其三

欢愁侬亦惨，郎笑我便喜。
不见连理树，异根同条起。

其四

遣信欢不来，自往复不出。
金铜作芙蓉，莲子何能实。


子夜四时歌

春歌

春林花多媚，春鸟意多哀。
春风复多情，吹我罗裳开。

夏歌

朝登凉台上，夕宿兰池里。
乘月采芙蓉，夜夜得莲子。

秋歌

仰头看桐树，桐花特可怜。
愿天无霜雪，梧子解千年。

冬歌

渊冰厚三尺，素雪覆千里。
我心如松柏，君情复何似。


大子夜歌

其一

歌谣数百种，子夜最可怜。
慷慨吐清音，明转出天然。

其二

丝竹发歌响，假器扬清音。
不知歌谣妙，声势出口心。


安东平

其一

吴中细布，阔幅长度。
我有一端，与郎作裤。

其二

微物虽轻，拙手所作。
余有三丈，为郎别厝。

其三

制为轻巾，以奉故人。
不持作好，与郎拭尘。


第三卷

宋诗


颜延之


阮步兵

阮公虽沦迹，识密鉴亦洞。
沉醉似埋照，寓词类托讽。
长啸若怀人，越礼自惊众。
物故不可论，途穷能无恸。


嵇中散

中散不偶世，本自餐霞人。
形解验默仙，吐论知凝神。
立俗迕流议，寻山洽隐沦。
鸾翮有时铩，龙性谁能驯。


向常侍

向秀甘淡薄，深心托豪素。
探道好渊玄，观书鄙章句。
交吕既鸿轩，攀嵇亦凤举。
流连河里游，恻怆山阳赋。


谢灵运


邻里相送至方山

祗役出皇邑，相期憩瓯越。
解缆及流潮，怀旧不能发。
析析就衰林，皎皎明秋月。
含情易为盈，遇物难可歇。
积疴谢生虑，寡欲罕所阙。
资此永幽栖，岂伊年岁别。
各勉日新志，音尘慰寂蔑。


七里濑

羁心积秋晨，晨积展游眺。
孤客伤逝湍，徒旅苦奔峭。
石浅水潺，日落山照曜。
荒林纷沃若，哀禽相叫啸。
遭物悼迁斥，存期得要妙。
既秉上皇心，岂屑末代诮。
目睹严子濑，想属任公钓。
谁谓古今殊，异代可同调。


登池上楼

潜虬媚幽姿，飞鸿响远音。
薄霄愧云浮，栖川怍渊沉。
进德智所拙，退耕力不任。
徇禄反穷海，卧疴对空林。
衾枕昧节候，褰开暂窥临。
倾耳聆波澜，举目眺岖隆
初景革绪风，新阳改故阴。
池塘生春草，园柳变鸣禽。
祈祈伤豳歌，萋萋感楚吟。
索居易永久，离群难处心。
持操岂独古，无闷徵在今。

游南亭诗

时竟夕澄霁，云归日西驰。
密林含余清，远峰隐半规。
久c昏垫苦，旅馆眺郊歧。
泽兰渐被径，芙蓉始发池。
未厌青春好，已观朱明移。
戚戚感物叹，星星白发垂。
药饵情所止，衰疾忽在斯。
逝将候秋水，息景偃旧崖。
我志谁与亮，赏心惟良知。

登江中孤屿

江南倦历览，江北旷周旋。
怀新道转迥，寻异景不延。
乱流趋孤屿，孤屿媚中川。
云日相晖映，空水共澄鲜。
表灵物莫赏，蕴真谁为传。
想象昆山姿，缅邈区中缘。
始信安期术，得尽养生年。


石壁精舍还湖中作

昏旦变气候，山水含清晖。
清晖能娱人，游子忘归。
出谷日尚早，入舟阳已微。
林壑敛暝色，云霞收夕霏。
芰荷迭映蔚，蒲稗相因依。
披拂趋南径，愉悦偃东扉。
虑澹物自轻，意惬理无违。
寄言摄生客，试用此道推。


从斤竹涧越岭溪行

猿鸣诚知曙，谷幽光未显。
岩下云方合，花上露犹泫。
逶迤傍隈T，迢递陟陉岘。
过涧既厉急，登栈亦陵缅。
川渚屡径复，乘流玩回转。
苹萍泛沉深，菰蒲冒清浅。
企石挹飞泉，攀林摘叶卷。
想见山阿人，薜萝若在眼。
握兰勤徒结，折麻心莫展。
情用赏为美，事昧竟谁辨。
观此遗物虑，一悟得所遣。


夜宿石门诗

朝搴苑中兰，畏彼霜下歇。
暝还云际宿，弄此石上月。
鸟鸣识夜栖，木落知风发。
异音同至听，殊响俱清越。
妙物莫为赏，芳醑谁与伐。
美人竟不来，阳阿徒发。

入彭蠡湖口

客游倦水宿，风潮难具论。
洲岛骤回合，圻岸屡崩奔。
乘月听哀，怕娥シ驾ァ
春晚绿野秀，岩高白云屯。
千念集日夜，万感盈朝昏。
攀崖照石镜，牵叶入松门。
三江事多往，九派理空存。
灵物吝珍怪，异人秘精魂。
金膏灭明光，水碧缀流温。
徒作千里曲，弦绝念弥敦。

鲍照


代东门行

伤禽恶弦惊，倦客恶离声。
离声断客情，宾御皆涕零。
涕零心断绝，将去复还诀。
一息不相知，何况异乡别。
遥遥征驾远，杳杳白日晚。
居人掩闺卧，行子夜中饭。
野风吹草木，行子心断肠。
食梅常苦酸，衣葛常苦寒。
丝竹徒满坐，忧人不解颜。
长歌欲自慰，弥起长恨端。


代放歌行

蓼虫避葵堇，习苦不言非。
小人自龌龊，安知旷士怀。
鸡鸣洛城里，禁门平旦开。
冠盖纵横至，车骑四方来。
素带曳长飚，华缨结远埃。
日中安能止，钟鸣犹未归。
夷世不可逢，贤君信爱才。
明虑自天断，不受外嫌猜。
一言分圭爵，片善辞草莱。
岂伊白璧赐，将起黄金台。
今君有何疾，临路独迟回。


代东武吟

主人且勿喧，贱子歌一言。
仆本寒乡士，出身蒙汉恩。
始随张校尉，召募到河源。
后逐李轻车，追虏出塞垣。
密途亘万里，宁岁犹七奔。
肌力尽鞍甲，心思历凉温。
将军既下世，部曲亦罕存。
时事一朝异，孤绩谁复论。
少壮辞家去，穷老还入门。
腰镰刈葵藿，倚杖牧鸡豚。
昔如鞲上鹰，今似槛中猿。
徒结千载恨，空负百年怨。
弃席思君幄，疲马恋君轩。
愿垂晋主惠，不愧田子魂。


代出自蓟北门行

羽檄起边亭，烽火入咸阳。
征骑屯广武，分兵救朔方。
严秋筋竿劲，虏阵精且强。
天子按剑怒，使者遥相望。
雁行缘石径，鱼贯度飞梁。
箫鼓流汉思，旌甲被胡霜。
疾风冲塞起，沙砾自飘扬。
马毛缩如猬，角弓不可张。
时危见臣节，世乱识忠良。
投躯报明主，身死为国殇。


拟行路难

其一

奉君金卮之美酒，玳瑁玉匣之雕琴。
七彩芙蓉之羽帐，九华葡萄之锦衾。
红颜零落岁将暮，寒光宛转时欲沉。
愿君裁悲且减思，听我抵节行路吟。
不见柏梁铜雀上，宁闻古时清吹音。

其二

洛阳名工铸为金博山，千斫复万镂，
上刻秦女携手仙。承君清夜之欢娱，
列置帏里明烛前。外发龙鳞之丹彩，
内含麝芬之紫烟。如今君心一朝异，
对此长叹终百年。

其三

璇闺玉墀上椒阁，文窗绣户垂绮幕。
中有一人字金兰，被服纤罗蕴芳藿。
春燕差迟风散梅，开帏对影弄禽爵。
含歌揽涕恒抱愁，人生几时得为乐。
宁作野中之双凫，不愿云间之别鹤。

其四

泻水置平地，各自东西南北流。
人生亦有命，安能行叹复坐愁。
酌酒以自宽，举杯断绝歌路难。
心非木石岂无感，吞声踯躅不敢言。

其五

对案不能食，拔剑击柱长叹息。
丈夫生世能几时，安能叠燮垂羽翼。
弃檄罢官去，还家自休息。
朝出与亲辞，暮还在亲侧。
弄儿床前戏，看妇机中织。
自古圣贤尽贫贱，何况我辈孤且直。

其六

秋思忽而至，跨马出北门。
举头四顾望，但见松柏园。
荆棘郁蹲蹲。
中有一鸟名杜鹃，言是古时蜀帝魂。
声音哀苦鸣不息，羽毛憔悴似人髡。
飞走树间啄虫蚁，岂忆往日天子尊。
念此死生变化非常理，中心恻怆不能言。

其七

中庭五株桃，一株先作花。
阳春夭冶二三月，从风簸荡落西家。
西家思妇见悲惋，零泪沾衣抚心叹，
初我送君出户时，何言淹留节回换。
床席生尘明镜垢，纤腰瘦削发蓬乱。
人生不得长称意，惆怅徙倚至夜半。

其八

v蘖染黄丝，黄丝历乱不可治。
昔我与君始相值，尔时自谓可君意。
结带与君言，死生好恶不相置。
今日见我颜色衰，意中索寞与先异。
还君金钗玳瑁簪，不忍见之益愁思。

赠傅都曹别

轻鸿戏江潭，孤雁集洲b。 
邂逅两相亲，缘念共无已。
风雨好东西，一隔顿万里。
追忆栖宿时，声容满心耳。
落日川渚寒，愁云绕天起。
短翮不能翔，徘徊烟雾里。

梅花落

中庭杂树多，偏为梅咨嗟。
问君何独然？念其霜中能作花。
露中能作实，摇荡春风媚春日。
念尔零落逐寒风，徒有霜华无霜质。


发后渚

江上气早寒，仲秋始霜雪。
从军乏衣粮，方冬与家别。
萧条背乡心，凄怆清渚发。
凉埃晦平皋，飞潮隐修樾。
孤光独徘徊，空烟视升灭。
途随前峰远，意逐后云结。
华志分驰年，韶颜惨惊节。
推琴三起叹，声为君断绝。


咏史

五都矜财雄，三川养声利。
百金不市死，明经有高位。
京城十二衢，飞甍各鳞次。
仕子华缨，游客竦轻辔。
明星晨未，轩盖已云至。
宾御纷飒沓，鞍马光照地。
寒暑在一时，繁华及春媚。
君平独寂寞，身世两相弃。


拟古

其一

十五讽诗书，篇翰靡不通。
弱冠参多士，飞步游秦宫。
侧G君子论，预见古人风。
两说穷舌端，五车摧笔锋。
羞当白璧贶，耻受聊城功。
晚节从世务，乘障远和戎。
解佩袭犀渠，卷奉卢弓。
始愿力不及，安知今所终。

其二

幽并重骑射，少年好驰逐。
毡带佩双K，象弧插雕服。
兽肥春草短，飞越平陆。 
朝游雁门上，暮还楼烦宿。
石梁有余劲，惊雀无全目。
汉虏方未和，边城屡翻覆。
留我一白羽，将以分虎竹。

 其三

凿井北陵隈，百丈不及泉。
生事本澜漫，何用独精坚。
幼壮重寸阴，衰暮反轻年。
放驾息朝歌，提爵止中山。
日夕登城隅，周回视洛川。
街衢积冻草，城郭宿寒烟。
繁华悉何在，宫阙久崩填。
空谤齐景非，徒称夷叔贤。

D月城西门廨中诗

始见西南楼，纤纤如玉钩。
末映东北墀，娟娟似蛾眉。
蛾眉蔽珠栊，玉钩隔琐窗。
三五二八时，千里与君同。
夜移衡汉落，徘徊帷幌中。
归华先委露，别叶早辞风。
客游厌苦辛，仕子倦飘尘。
休茸怨日，宴慰及私辰。
蜀琴抽白雪，郢曲发阳春。
肴干酒未阕，金壶启久沦。
回轩驻轻盖，留酌待情人。


学刘公干体

胡风吹朔雪，千里度龙山。
集君瑶台上，飞舞两楹前。
兹晨自为美，当避艳阳天。
艳阳桃李节，皎洁不成妍。


谢庄


怀园引

鸿飞从万里，飞飞河岱起。
辛勤越霜雾，联翩溯江汜。
去旧国，违旧乡，旧山旧海悠且长。
回首瞻东路，延翮向秋方。
登楚都，入楚关，楚地萧瑟楚山寒。
岁去冰未已，春来雁不还。
风肃幌兮露濡庭，汉水初绿柳叶青。
朱光蔼蔼云英英，离禽喈喈又晨鸣。
菊有秀兮松有蕤，忧来年去容发衰。
流阴逝景不可追，临堂危坐怅欲悲。
轩鸟池鹤恋阶墀，岂忘河渚捐江湄。
试托意兮向芳荪，心绵绵兮属荒樊。
想绿苹兮既冒沼，念幽兰兮已盈园。
夭桃晨暮发，春莺旦夕喧。
青苔芜石路，宿草尘蓬门。
吾游夫鄢郢，路修远以萦纡。
羌故园之在目，江与汉之不可逾。
目还流而附音，候归烟而托书。
还流兮潺，归烟容裔去不旋。
念卫风于河广，怀邶诗于毖泉。
汉女悲而歌飞鹄，楚客伤而奏南弦。
或巢阳而望越，亦依阴而慕燕。
咏零雨而卒岁，吟秋风以永年。


陆凯


赠范晔诗

折花逢驿使，寄与陇头人。
江南无所有，聊赠一枝春。


无名氏


读曲歌

其一

柳树得春风，一低复一昂。
谁能空相忆，独眠度三阳。

其二

折杨柳。
百鸟啼园林，道欢不离口。

其三

逋发不可料，憔悴为谁睹。
欲知相忆时，但看裙带缓几许。

其四

奈何许！
石阙生口中，衔碑不得语。

其五

思欢不得来，抱被空中语。
月没星不亮，持底明侬绪。

其六

打杀长鸣鸡，弹去乌臼鸟。
愿得连冥不复曙，一年都一晓。

其七

暂出白门前，杨柳可藏乌。
欢作沉水香，侬作博山炉。

其八

一夕就郎宿，通夜语不息。
黄檗万里路，道苦真无极。

其九

登店卖三葛，郎来买丈余。
合匹与郎去，谁解断粗疏。


石城乐

闻欢远行去，相送方山亭。
风吹黄檗藩，恶闻苦篱声。


西乌夜飞

其一

日从东方出，团团鸡子黄。
夫归恩情重，怜欢故在旁。

其二

阳春二三月，诸花尽芳盛。
持底唤欢来，花笑莺歌咏。


齐诗


吴迈远


长相思

晨有行路客，依依造门端。
人马风尘色，知从河塞还。
时我有同栖，结宦游邯郸。
将不异客子，分饥复共寒。
烦君尺帛书，寸心从此殚。
遣妾长憔悴，岂复歌笑颜。
檐隐千霜树，庭枯十载兰。
经春不举袖，秋落宁复看。
一见愿道意，君门已九关。
虞卿弃相印，担簦为同欢。
闺阴欲早霜，何事空盘桓。


长别离

生离不可闻，况复长相思。
如何与君别，当我盛年时。
蕙华每摇荡，妾心长自持。
荣乏草木欢，悴极霜露悲。
富贵貌难变，贫贱颜易衰。
持此断君肠，君亦且自疑。
淮阴有逸将，折羽谢翻飞。
楚有扛鼎士，出门不得归。
正为隆准公，仗剑入紫微。
君才定何如，白日下争晖。


鲍令晖


古意赠今人

寒乡无异服，毡褐代文练。
日月望君归，年年不解缓。 
荆扬春早和，幽冀犹霜霰。
北寒妾已知，南心君不见。
谁为道辛苦，寄情双飞燕。
形迫杼煎丝，颜落风催电。
容华一朝尽，惟余心不变。

代葛沙门妻郭小玉诗

明月何皎皎，垂ふ章抟稹
若共相思夜，知同忧怨晨。
芳华岂矜貌，霜露不怜人。
君非青云逝，飘迹事咸秦。
妾持一生泪，经秋复度春。

谢I 


玉阶怨

夕殿下珠帘，流萤飞复息。
长夜缝罗衣，思君此何极。


王孙游

绿草蔓如丝，杂树红英发。
无论君不归，君归芳已歇。

同王主簿有所思

佳期期未归，望望下鸣机。
徘徊东陌上，月出行人稀。

暂使下都夜发新林至京邑赠西府同僚

大江流日夜，客心悲未央。
徒念关山近，终知返路长。
秋河曙耿耿，寒渚夜苍苍。
引领见京室，宫雉正相望。
金波丽T鹊，玉绳低建章。
驱车鼎门外，思见昭丘阳。
驰晖不可接，何况隔两乡。
风云有鸟路，江汉限无梁。
常恐鹰隼击，时菊委严霜。
寄言W罗者，寥廓已高翔。


晚登三山还望京邑

灞逋长安，河阳视京县。
白日丽飞甍，参差皆可见。
余霞散成绮，澄江静如练。
喧鸟覆春洲，杂英满芳甸。
去矣方滞淫，怀哉罢欢宴。
佳期怅何许，泪下如流霰。
有情知望乡，谁能鬓不变。 


之宣城郡出新林浦向板桥

江路西南永，归流东北骛。
天际识归舟，云中辨江树。
旅思倦摇摇，孤游昔已屡。
既欢怀禄情，复协沧州趣。
嚣尘自兹隔，赏心于此遇。
虽无玄豹姿，终隐南山雾。


落日怅望

昧旦多纷喧，日晏未遑舍。
落日余清阴，高枕东窗下。
寒槐渐如束，秋菊行当把。
借问此何时，凉风怀朔马。
已伤归暮客，复思离居者。
情嗜幸非多，案牍偏为寡。
既乏琅邪政，方憩洛阳社。


游东田

戚戚苦无，携手共行乐。
寻云陟累榭，随山望菌阁。
远树暧阡阡，生烟纷漠漠。
鱼戏新荷动，鸟散余花落。
不对芳春酒，还望青山郭。


新亭渚别范零陵云

洞庭张乐地，潇湘帝子游。
云去苍梧野，水还江汉流。
停骖我怅望，辍棹子夷犹。
广平听方藉，茂陵将见求。
心事俱已矣，江上徒离忧。

秋夜诗

秋夜促织鸣，南邻捣衣急。
思君隔九重，夜夜空伫立。
北窗轻幔垂，西户月光入。
何知白露下，坐视阶前湿。
谁能长分居，秋尽冬复及。

孔稚圭

游太平山

石险天貌分，林交日容缺。
阴涧落春荣，寒岩留夏雪。


无名氏

西洲曲

忆梅下西洲，折梅寄江北。
单衫杏子红，双鬓鸦雏色。
西洲在何处，两桨桥头渡。
日暮伯劳飞，风吹乌臼树。
树下即门前，门中露翠钿。
开门郎不至，出门采红莲。
采莲南塘秋，莲花过人头。
低头弄莲子，莲子青如水。
置莲怀袖中，莲心彻底红。
忆郎郎不至，仰首望飞鸿。
鸿飞满西洲，望郎上青楼。
楼高望不见，尽日栏杆头。
栏杆十二曲，垂手明如玉。
卷帘天自高，海水摇空绿。
海水梦悠悠，君愁我亦愁。
南风知我意，吹梦到西洲。


第四卷

梁诗


萧衍

河中之水向东流，洛阳女儿名莫愁。
莫愁十三能织绮，十四采桑南陌头。
十五嫁为卢家妇，十六生儿字阿侯。
卢家兰室桂为梁，中有郁金苏合香。
头上金钗十二行，足下丝履五文章。
珊瑚挂镜烂生光，平头奴子提履箱。
人生富贵何所望，恨不嫁与东家王。


东飞伯劳歌

东飞伯劳西飞燕，黄姑织女时相见。
谁家女儿对门居，开颜发艳照里闾。
南窗北牖挂明光，罗帷绮箔脂粉香。
女儿年几十五六，窈窕无双颜如玉。
三春已暮花从风，空留可怜与谁同。


沈约

直学省愁卧诗

秋风吹广陌，萧瑟入南闱。
愁人掩轩卧，高窗时动扉。
虚馆清阴满，神宇暧微微。
网虫垂户织，夕鸟傍糠伞
缨佩空为忝，江海事多违。
山中有桂树，岁暮可言归。

新安江至清浅深见底贻京邑同好

眷言访舟客，兹川信可珍。
洞澈随清浅，皎镜无冬春。
千仞写乔树，百丈见游鳞。
沧浪有时浊，清济涸无津。
岂若乘斯去，俯映石磷磷。
纷吾隔嚣滓，宁假濯衣巾。
愿以潺水，沾君缨上尘。


休沐寄怀

虽云万重岭，所玩终一丘。
阶墀幸自足，安事远遨游。
临池清溽暑，开幌望高秋。
园禽与时变，兰根应节抽。
凭轩搴木末，垂堂对水周。
紫箨开绿筱，白鸟映青畴。
艾叶弥南浦，荷花绕北楼。
送日隐层阁，引月入轻帱。
爨熟寒蔬翦，宾来春蚁浮。
来往既云蹋光景为谁留。


石塘濑听猿

夜猿鸣，溶溶晨雾合。
不知声远近，惟见山重沓。
既欢东岭唱，复伫西岩答。

早发定山诗

夙龄爱远壑，晚莅见奇山。
标o彩虹外，置岭白云间。
倾壁忽斜竖，绝顶复孤圆。
归海流漫漫，出浦水溅溅。
野棠开未落，山樱发欲然。
忘归属兰杜，怀禄寄芳荃。
眷言采三秀，徘徊望九仙。

江淹

望荆山

奉义至江汉，始知楚塞长。
南关绕桐柏，西岳出鲁阳。
寒郊无留影，秋日悬清光。
悲风桡重林，云霞肃川涨。
岁宴君如何，零泪沾衣裳。
玉柱空掩露，金樽坐含霜。
一闻苦寒奏，再使艳歌伤。


古意报袁功曹

从军出陇北，长望阴山云。
泾渭各异流，恩情于此分。
故人赠宝剑，镂以瑶华文。
一言凤独立，再说鸾无群。
何得晨风起，悠哉凌翠氛。
黄鹄去千里，垂涕为报君。


游黄檗山

长望竟何极，闽云连越边。
南州饶奇怪，赤县多灵仙。
金峰各亏日，铜石共临天。
阳岫照鸾采，阴溪喷龙泉。
残杌千代木，万古烟。
禽鸣丹壁上，猿啸青崖间。
秦皇慕隐沦，汉武愿长年。
皆负雄豪威，弃剑为名山。
况我葵藿志，松术横眼前。
所若同远好，临风载悠然。


古离别

远与君别者，乃至雁门关。
黄云蔽千里，游子何时还。
送君如昨日，檐前露已团。
不惜蕙草晚，所悲道里寒。
君在天一涯，妾身长别离。
愿一见颜色，不异琼树枝。
菟丝及水萍，所寄终不移。


刘太尉琨伤乱

皇晋遘阳九，天下横氛雾。
秦赵值薄蚀，幽并逢虎据。
伊余荷宠灵，感激徇驰骛。
虽无六奇术，冀与张韩遇。
宁戚叩角歌，桓公遭乃举。
荀息冒险难，实以忠贞故。
空令日月逝，愧无古人度。
饮马出城濠，北望沙漠路。
千里何萧条，白日隐寒树。
投袂既愤懑，抚枕怀百虑。
功名惜未立，玄发已改素。
时哉苟有会，治乱惟冥数。


效古

其一

岁暮怀感伤，中夕弄清琴。
戾戾曙风急，团团明月阴。
孤云出北山，宿鸟惊东林。
谁谓人道广，忧慨自相寻。
宁知霜雪后，独见松竹心。

其二

若木出海外，本自丹水阴。
群帝共上下，鸾鸟相追寻。
千龄犹旦夕，万世更浮沉。
岂与异乡士，瑜瑕论浅深。

效阮公诗

岁暮怀感伤。中夕弄清琴。
戾戾曙风急。团团明月阴。
孤云出北山。宿鸟惊东林。
谁谓人道广。忧慨自相寻。
宁知霜雪后。独见松竹心。

范云

赠张徐州谡

田家樵采去，薄暮方来归。
还闻稚子说，有客款柴扉。
傧从皆珠玳，裘马悉轻肥。
轩盖照墟落，传瑞生光辉。
疑是徐方牧，既是复疑非。
思旧昔言有，此道今已微。
物情弃疵贱，何独顾衡闱。
恨不具鸡黍，得与故人挥。
怀情徒草草，泪下空霏霏。
寄书云间雁，为我西北飞。


之零陵郡次新亭

江干远树浮，天末孤烟起。
江天自如合，烟树还相似。
沧流未可源，高帆去何已。


别诗

洛阳城东西，长作经时别。
昔去雪如花，今来花似雪。


柳恽

江南曲

汀洲采白苹，日暖江南春。
洞庭有归客，潇湘逢故人。
故人何不返，春花复应晚。
不道新知乐，只言行路远。


吴均

行路难

洞庭水上一株桐，经霜触浪困严风。
昔时抽心耀白日，今旦卧死黄沙中。
洛阳名工见咨嗟，一翦一刻作琵琶。
白璧规心学明月，珊瑚映面作风花。
帝王见赏不见忘，提携把握登建章。
掩抑摧藏张女弹，殷勤促柱楚明光。
年年月月对君子，遥遥夜夜宿未央。
未央采女弃鸣篪，争先拂拭生光仪。
茱萸锦衣玉作匣，安念昔日枯树枝。
不学衡山南岭桂，至今千年犹未知。


答柳恽

清晨发陇西，日暮飞狐谷。
秋月照层岭，寒风扫高木。
雾露夜侵衣，关山晓催轴。
君去欲何之，参差间原陆。
一见终无缘，怀悲空满目。


赠杜容成

一燕海上来，一燕高堂息。
一朝相逢遇，依然旧相识。
问我来何迟，山川几纡直。
答言海路长，风驶飞无力。
昔别缝罗衣，春风初入帏。
今来夏欲晚，桑扈薄树飞。


酬别江主簿屯骑

有客告将离，赠言重兰蕙。
泛舟当泛济，结交当结桂。
济水有清源，桂树多芳根。
毛公与朱亥，俱在信陵门。
赵瑟凤凰柱，吴o金樽。
我有北山志，留连为报恩。
夫君皆逸翮，抟景复凌骞。
白云间海树，秋日暗平原。
寒虫鸣，落叶飞翻翻。
何用赠分手，自有北堂萱。


赠王桂阳

松生数寸时，遂为草所没。
未见笼云心，谁知负霜骨。
弱干可摧残，纤茎易陵忽。
何当数千尺，为君覆明月。


赠周散骑兴嗣

子云好饮酒，家在成都县。
制赋已百篇，弹琴复千转。
敬通不富豪，相如本贫贱。
共作失职人，包山一相见。


山中杂诗

山际见来烟，竹中窥落日。
鸟向檐上飞，云从窗里出。


何逊

酬范记室云

林密户稍阴，草滋阶欲暗。
风光蕊上轻，日色花中乱。
相思不独欢，伫立空为叹。
清谈莫共理，繁文徒可玩。
高唱子自轻，继音予可惮。

入西塞示南府同僚

露清晓风冷，天曙江晃爽。
薄云岩际出，初月波中上。
黯黯连嶂阴，骚骚急沫响。
回楂急碍浪，t飞争戏广。
伊余本羁客，重暌复心赏。
望乡虽一路，怀归成二想。
在昔爱名山，自知欢独往。
情游乃落魄，得性随怡养。
年事以蹉跎，生平任浩荡。
方还让夷路，谁知羡鱼网。

与苏九德别

宿昔梦颜色，咫尺思言偃。
何况杳来期，各在天一面。
踟蹰暂举酒，倏忽不相见。
春草似青袍，秋月如团扇。
三五出重云，当知我忆君。
萋萋若被径，怀抱不相闻。


临行与故游夜别

历稔共追随，一旦辞群匹。
复如东注水，未有西归日。
夜雨滴空阶，晓灯暗离室。
相悲各罢酒，何时同促膝。


与胡兴安夜别

居人行转轼，客子暂维舟。
念此一筵笑，分为两地愁。
路湿寒塘草，月映清淮流。
方抱新离恨，独守故园秋。


扬州法曹梅花盛开

兔园标物序，惊时最是梅。
衔霜当路发，映雪拟寒开。
枝横却月观，花绕凌风台。
朝洒长门泣，夕驻临邛杯。
应知早飘落，故逐上春来。

慈姥矶诗

暮烟起遥岸，斜日照安流。
一同心赏夕，暂解去乡忧。
野岸平沙合，连山近雾浮。
客悲不自已，江上望归舟。

相送

客心已百念，孤游重千里。
江暗雨欲来，浪白风初起。


陶宏景

诏问山中何所有赋诗以答

山中何所有，岭上多白云。
只可自怡悦，不堪持赠君。


庾肩吾

乱后行经吴御亭

邮亭一回望，风尘千里昏。
青袍异春草，白马即吴门。
獯戎鲠伊洛，杂种乱S辕。 
辇道同关塞，王城似太原。
休明鼎尚重，秉礼国犹存。
殷牖爻虽赜，尧城吏转尊。
泣血悲东走，横戈念北奔。
方凭七庙略，誓雪五陵冤。
人事今如此，天道共谁论。


王籍

入若耶溪

何泛泛，空水共悠悠。
阴霞生远岫，阳景逐回流。
蝉噪林逾静，鸟鸣山更幽。
此地动归念，长年悲倦游。


朱超

舟中望月

大江阔千里，孤舟无四邻。
唯余故楼月，远近必随人。
入风先绕晕，排雾急移轮。
若教长似扇，堪拂艳歌尘。


陈诗


阴铿

江津送刘光禄不及

依然临送渚，长望倚河津。
鼓声随听绝，帆势与云邻。
泊处空余鸟，离亭已散人。
林寒正下叶，晚钓欲收纶。
如何相背远，江汉与城。 

渡青草湖

洞庭春溜满，平湖锦帆张。
沅水桃花色，湘流杜若香。
穴去茅山近，江连巫峡长。
带天澄迥碧，映日动浮光。
行舟逗远树，度鸟息危樯。
滔滔不可测，一苇讵能航。


晚出新亭

大江一浩荡，离悲足几重。
潮落犹如盖，云昏不作峰。
远戍唯闻鼓，寒山但见松。
九十方称半，归途讵有踪。


五洲夜发

夜江雾里阔，新月迥中明。
溜船惟识火，惊凫但听声。
劳者时歌榜，愁人数问更。


徐陵

出自蓟北门行

蓟北聊长望，黄昏心独愁。
燕山对古x，代郡隐城楼。
屡战桥恒断，长冰堑不流。
天云如地阵，汉月带胡秋。
渍土泥函谷，瞪缚凉州。
平生燕颔相，会自得封侯。

关山月

关山三五月，客子忆秦川。
思妇高楼上，当窗应未眠。
星旗映疏勒，云陈上祈连。
战气今如此，从军复几年。


别毛永嘉

愿子厉风规，归来振羽仪。
嗟余今老病，此别空长离。
白马君来哭，黄泉我讵知。
徒劳脱宝剑，空挂陇头枝。


北朝诗


刘昶

断句

白云满鄣来，黄尘暗天起。
关山四面绝，故乡几千里。


萧悫

秋思

清波收潦日，华林鸣籁初。
芙蓉露下落，杨柳月中疏。
燕帏缃绮被，赵带流黄裾。
相思阻音息，结梦感离居。


颜之推

古意

十五好诗书，二十弹冠仕。
楚王赐颜色，出入章华里。
作赋凌屈原，读书夸左史。
数从明月宴，或侍朝云祀。
登山摘紫芝，泛江采绿芷。
歌舞未终曲，风尘暗天起。
吴师破九龙，秦兵割千里。
狐兔穴宗庙，霜露沾朝市。
璧入邯郸宫，剑去襄城水。
未获殉陵墓，独生良足耻。
悯悯思旧都，恻恻怀君子。
白发窥明镜，忧伤没余齿。


王褒

渡河北

秋风吹木叶，还似洞庭波。
常山临代郡，亭障绕黄河。
心悲异方乐，肠断陇头歌。
薄暮临征马，失道北山阿。


庾信

咏怀

其一

楚材称晋用，秦臣即赵冠。
离宫延子产，羁旅接陈完。
寓卫非所寓，安齐独未安。
雪泣悲去鲁，凄然忆相韩。
唯彼穷途恸，知余行路难。

其二

畴昔国土遇，生平知己恩。
直言珠可吐，宁知炭欲吞。
一顾重尺璧，千金轻一言。
悲伤刘孺子，凄怆史皇孙。
无因同武骑，归守霸陵园。

其三

榆关断音信，汉使绝经过。
胡笳落泪曲，羌笛断肠歌。
纤腰减束素，别泪损横波。
恨心终不歇，红颜无复多。
枯木期填海，青山望断河。

其四

摇落秋为气，凄凉多怨情。
啼枯湘水竹，哭坏杞梁城。
天亡遭愤战，日蹙值愁兵。
直虹朝映垒，长星夜落营。
楚歌饶恨曲，南风多死声。
眼前一杯酒，谁论身后名。

其五

周王逢郑忿，楚后值秦冤。
梯冲已鹤列，冀马忽云屯。
武安檐瓦振，昆阳猛兽奔。
流星夕照镜，烽火夜烧原。
古狱饶冤气，空亭多枉魂。
天道或可问，微兮不忍言。

其六

日色临平乐，风光满上兰。
南国美人去，东家枣树完。
抱松伤别鹤，向镜绝孤鸾。
不言登陇首，唯得望长安。


其七

萧条亭障远，凄惨风尘多。
关门临白狄，城影入黄河。
秋风别苏武，寒水送荆轲。
谁言气盖世，晨起帐中歌。

寄王琳

玉关道路远，金陵信使疏。
独下千行泪，开君万里书。


和侃法师

秦关望楚路，灞岸想江潭。
几人应落泪，看君马向南。


重别周尚书

阳关万里道，不见一人归。
惟有河边雁，秋来南向飞。


杨柳歌

河边杨柳百丈枝，别有长条l地垂。
河水冲激根株危，倏忽河中风浪吹。
可怜巢里凤凰儿，无故当年生别离。
流槎一去上天池，织女支机当见随。
谁言从来荫数国，直用东南一小枝。
昔日公子出南皮，何处相寻玄武陂。
骏马翩翩西北驰，左右弯弧仰月支。
连钱障泥渡水骑，白玉手板落盘螭。
君言丈夫无意气，试问燕山那得碑。
凤凰新管萧史吹，朱鸟春窗玉女窥。
衔云酒杯赤玛瑙，照日食螺紫琉璃。
百年霜露奄离披，一旦功名不可为。
定是怀王作计误，无事翻复用张仪。
不如饮酒高阳池，日暮归时倒接离。
武昌城下谁见移，官渡营前那可知。
独忆飞絮鹅毛下，非复青丝马尾垂。
欲与梅花留一曲，共将长笛管中吹。


无名氏

企喻歌

其一

男儿欲作健，结伴不须多。
鹞子经天飞，群雀两向波。

其二

男儿可怜虫，出门怀死忧。
尸丧狭谷中，白骨无人收。


琅邪王歌

新买五尺刀，悬着中梁柱。
一日三摩娑，剧于十五女。


折杨柳歌辞

其一

遥看孟津河，杨柳郁婆娑。
我是虏家儿，不解汉儿歌。

其二

健儿须快马，快马须健儿。
跸跋黄尘下，然后别雄雌。


幽州马客吟歌辞

快马常苦瘦，剿儿常苦贫。
黄禾起羸马，有钱始作人。


陇头歌辞

其一

陇头流水，流离山下。
念吾一身，飘然旷野。

其二

朝发欣城，暮宿陇头。
寒不能语，舌卷入喉。

其三

陇头流水，鸣声呜咽。
遥望秦川，心肝断绝。


木兰辞

唧唧复唧唧，木兰当户织。
不闻机杼声，唯闻女叹息。
问女何所思,问女何所忆。
女亦无所思，女亦无所忆。
昨夜见军帖，可汗大点兵，
军书十二卷，卷卷有爷名。
阿爷无大儿，木兰无长兄，
愿为市鞍马，从此替爷征。
东市买骏马，西市买鞍鞯，
南市买辔头，北市买长鞭。
旦辞爷娘去，暮宿黄河边。
不闻爷娘唤女声，
但闻黄河流水鸣溅溅。
旦辞黄河去，暮至黑山头。
不闻爷娘唤女声，
但闻燕山胡骑鸣啾啾。
万里赴戎机，关山度若飞。
朔气传金柝，寒光照铁衣。
将军百战死，壮士十年归。
归来见天子，天子坐明堂。
策勋十二转，赏赐百千强。
可汗问所欲，木兰不用尚书郎，
愿驰千里足，送儿还故乡。
爷娘闻女来，出郭相扶将。
阿姊闻妹来，当户理红妆。
小弟闻姊来，磨刀霍霍向猪羊。
开我东阁门，坐我西阁床。
脱我战时袍，着我旧时裳。
当窗理云鬓，对镜帖花黄。
出门看火伴，火伴皆惊忙。
同行十二年，不知木兰是女郎。
雄兔脚扑朔，雌兔眼迷离。
两兔傍地走，安能辨我是雄雌。




敕勒歌

敕勒川，阴山下。
天似穹庐，笼盖四野。
天苍苍，野茫茫。
风吹草低见牛羊。


隋诗

杨素

山斋独坐赠薛内史

其一

居山四望阻，风云竟朝夕。
深溪横古树，空岩卧幽石。
日出远岫明，鸟散空林寂。
兰庭动幽气，竹室生虚白。
落花入户飞，细草当阶积。
桂酒徒盈樽，故人不在席。
日落山之幽，临风望羽客。

其二

岩壑澄清景，景清岩壑深。
白云飞暮色，绿水激清音。
涧户散余彩，山窗凝宿阴。
花草共萦映，树石相陵临。
独坐对陈榻，无客有鸣琴。
寂寂幽山里，谁知无闷心。

江总

遇长安使寄裴尚书

传闻合浦叶，远向洛阳飞。
北风尚嘶马，南冠独不归。
去云目徒送，离琴手自挥。
秋蓬失处所，春草屡芳菲。
太息关山月，风尘客子衣。


南还寻草市宅

红颜辞巩洛，白首入S辕。
乘春行故里，徐步采芳荪。
径毁悲求仲，林残忆巨源。
见桐犹识井，看柳尚知门。
花落空难遍，莺啼静易喧。
无人访语默，何处叙寒温。
百年独如此，伤心岂复论。


于长安归还扬州九月九日行薇山亭赋韵

心逐南云逝，形随北雁来。
故乡篱下菊，今日几花开。


薛道衡

昔昔盐

垂柳覆金堤，蘼芜叶复齐。
水溢芙蓉沼，花飞桃李蹊。
采桑秦氏女，织锦窦家妻。
关山别荡子，风月守空闺。
恒敛千金笑，长垂双玉啼。
盘龙随镜隐，彩凤逐帷低。
飞魂同夜鹊，倦寝忆晨鸡。
暗牖悬蛛网，空梁落燕泥。
前年过代北，今岁往辽西。
一去无消息，那能惜马蹄。


人日思归

入春才七日，离家已二年。
人归落雁后，思发在花前。

无名氏

挽舟者歌

我兄征辽东，饿死青山下。
今我挽龙舟，又阻隋堤道。
方今天下饥，路粮无些小。
前去三千程，此身安可保！
寒骨枕荒沙，幽魂泣烟草。
悲损门内妻，望断吾家老。
安得义男儿，焚此无主尸。
引其孤魂回，负其白骨归！

送别诗

杨柳青青著地垂，
杨花漫漫搅天飞。
柳条折尽花飞尽，
借问行人归不归？

　　　　　　　　　　　　　　　　　　　　　　　　VIVO  2004-03－18
