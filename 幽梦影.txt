幽梦影

［清］张潮

读经宜冬，其神专也；读史宜夏，其时久也；读诸子宜秋，其致别也；读诸集宜春，其机畅也。

花不可以无蝶；山不可以无泉；石不可以无苔；水不可以无藻；乔木不可以无藤萝；人不可以无癖。

上元须酌豪友；端午须酌丽友；七夕须酌韵友；中秋须酌淡友；重九须酌逸友。

赏花宜对佳人；醉月宜对韵人；映雪宜对高人。

人须求可入诗；物须求可入画。

少年人须有老成之识见；老成人须有少年之襟怀。

愿作木而为樗；愿在草而为蓍；愿在鸟而为鸥；愿在兽而为鹿；愿在虫而为蝶；愿在鱼而为鲲。

艺花可以邀蝶；垒石可以邀云；栽松可以邀风；贮水可以邀萍；筑台可以邀月；种蕉可以邀雨；植柳可以邀蝉。

躬耕吾所不能，学灌园而已矣；樵薪吾所不能，学S草而已矣。

山之光；水之声；月之色；花之香；文人之韵致；美人之姿态；皆无可名状，无可执着。真足以摄召魂梦，颠倒情思！

以爱花之心爱美人，则领略自饶别趣；以爱美人之心爱花，则护惜倍有深情。

少年读书如隙中窥月；中年读书如庭中望月；老年读书如台上玩月；皆以阅历之浅深，为所得之浅深耳。

为浊富不若为清贫，以忧生不若以乐死。

天下唯鬼最富，生前囊无一文，死后每饶楮镪；天下唯鬼最尊，生前或受欺凌，死后必多跪拜。

雨之为物，能令昼短；能令夜长。

寻乐境乃学仙，避苦趣乃学佛。

富贵而劳悴，不若安闲之贫贱；贫贱而骄傲，不若谦恭之富贵。

值太平世，生湖山郡，官长廉静，家道优裕，娶妇贤淑，生子聪慧。人生如此，可云全福。

春雨如恩诏；夏雨如赦书；秋雨如挽歌。

武人不苟战，是为武中之文；文人不迂腐，是为文中之武。

情必近于痴而始真；才必兼乎趣而始化。

大家之文，吾爱之、慕之，吾愿学之；名家之文，吾爱之、慕之，吾不敢学之。学大家而不得，所谓刻鹄不成，尚类鹜也；学名家而不得，则是画虎不成。反类狗矣。

虽不善书，而笔砚不可不精；虽不业医，而验方不可不存；虽不工弈，而楸枰不可不备。

律己宜带秋气；处世宜带春气。

一日之计种蕉；一岁之计种竹；十年之计种柳；百年之计种松。

春雨宜读书；夏雨宜弈棋；秋雨宜检藏；冬雨宜饮酒。

诗文之体，得秋气为佳；词曲之体，得春气为佳。

文章是案头之山水，山水是地上之文章。

万事可忘，难忘者名心一段；千般易淡，未淡者美酒三杯。

文名可以当科第，俭德可以当货财，清闲可以当寿考。

胸中小不平，可以酒消之；世间大不平，非剑不能消也。

不得已而谀之者，宁以口，毋以笔；不可耐而骂之者，亦宁以口，毋以笔。

梅令人高，兰令人幽，菊令人野，莲令人淡，春海棠令人艳，牡丹令人豪，蕉与竹令人韵，秋海棠令人媚，松令人逸，桐令人清，柳令人感。

所谓美人者：以花为貌，以鸟为声，以月为神，以柳为态，以玉为骨，以冰雪为肤，以秋水为姿，以诗词为心。吾无间然矣。

清宵独坐，邀月言愁；良夜孤眠，呼蛩语恨。

多情者不以生死易心，好饮者不以寒暑改量，喜读书者不以忙闲作辍。

立品须法乎宋人之道学，涉世宜参以晋代之风流。

天下无书则已；有则必当读；无酒则已，有则必当饮；无名山则已，有则必当游；无花月则已，有则必当赏玩；无才子佳人则已，有则必当爱慕怜惜。

若无诗酒，则山水为具文；若无佳丽，则花月皆虚设。

才子而美姿容，佳人而工著作，断不能永年者，匪独为造物之所忌。盖此种原不独为一时之宝，乃古今万世之宝，故不欲久留人世取亵耳。

才子遇才子，每有怜才之心；美人遇美人，必无惜美之意。我愿来世托生为绝代佳人，一反其局而后快。

能闲世人之所忙者，方能忙世人之所闲。

黑与白交，黑能污白，白不能掩黑；香与臭混，臭能胜香，香不能敌臭。此君子小人相攻之大势也。

