竹山词

蒋捷

贺新郎 
秋晓 
渺渺啼鸦了，亘鱼天、寒生峭屿，五湖秋晓。竹几一灯人做梦，嘶马谁行古道。起搔首、窥星多少。月有微黄篱无影，挂牵牛、数朵青花小。秋太淡，添红枣。 
愁痕倚赖西风扫，被西风、翻催鬓I，与秋俱老。旧院隔霜帘不卷，金粉屏边醉倒。计无此、中年怀抱。万里江南吹箫恨，恨参差、白雁横天杪。烟未敛，楚山杳。

贺新郎 
吴江 
浪涌孤亭起，是当年、蓬莱顶上，海风飘坠。帝遣江神长守护，八柱蛟龙缠尾。斗叶出、寒烟寒雨。昨夜鲸翻坤轴动，卷雕、掷向虚空里。但留得，绛虹住。 
五湖有客扁舟舣。怕群仙、重游到此，翠旌难驻。手拍栏杆呼白鹭，为我殷勤寄语。奈鹭也、惊飞沙渚。星月一天云万壑，鉴茫茫、宇宙知何处？鼓双楫，浩歌去。 

贺新郎 
梦冷黄金屋，叹秦筝、斜鸿阵里，素弦尘扑。化作娇莺飞归去，犹认纱窗旧绿。正过雨、荆桃如菽。此恨难平君知否？似琼台、涌起弹棋局。消瘦影，嫌明烛。 
鸳楼碎泻东西玉，问芳踪、何时再展，翠钗难卜。待把宫眉横云样，描上生绡画幅。怕不是、新来妆束。彩扇红牙今都在，恨无人、解听开元曲。空掩袖，倚寒竹。

沁园春 
为老人书南堂壁 
老子平生，辛勤几年，始有此庐。也学那陶潜，篱栽些菊；依他杜甫，园种些蔬。除了雕梁，肯容紫燕，谁管门前长者车。怪近日，把一庭明月，却借伊渠。 
鬓边白雪纷如，又何苦、招宾纳宾欤？但夏榻宵眠，面风枕；冬檐昼短，背日观书。若有人寻，只教僮道，这屋主人今自居。休羡彼，有摇金宾辔，织翠华裾。

女冠子 
元夕 
蕙花香也，雪晴池馆如画。春风飞到，宝钗楼上，一片笙箫，琉璃光射。而今灯漫挂，不是暗尘明月，那时元夜。况年来心懒意怯，羞与蛾儿争耍。 
江城人悄初更打。问繁华谁解，再向天公借？剔残红拢但梦里隐隐，钿车罗帕。吴笺银粉砑，待把旧家风景，写成闲话。笑绿鬟邻女，倚窗犹唱，夕阳西下。


永遇乐 
绿阴 
清逼池亭，润侵山阁，云气凝聚。未有蝉前，已无蝶后，花事随逝水。西园支径，今朝重到。半碍醉筇吟袂。除非是、莺身瘦小，暗中引雏穿去。 
梅檐溜滴，风来吹断，放得斜阳一缕。玉子敲枰，香绡落翦，声度深几许。层层离恨，凄迷如此，点破漫烦轻絮。应难认、争春旧馆，倚红杏处。

瑞鹤仙 
红叶 
缟霜霏霁雪。渐翠没凉痕，猩浮寒血。山窗梦凄切，短吟筇犹倚，莺边新樾。花魂未歇，似追惜、芳消艳灭。挽西风、再入柔柯，误染绀云成缬。 
休说。深题绵翰，浅泛琼漪，暗春曾泄，情条万结。依然是，未愁绝。最怜他南苑，空阶堆遍，人隔仙蓬怨别。锁芙蓉、小殿秋深，碎虫诉月。

瑞鹤仙 
乡城见月 
绀烟迷雁迹。渐断鼓云钟，街喧初息。风檠背寒壁。放冰蜍飞到，丝丝帘隙。琼瑰暗泣。念乡关、霜芜似织。漫将身、化鹤归来，忘却旧游端的。 
欢极。蓬壶蕖浸，花院梨溶，醉连春夕。柯云罢弈，樱桃在，梦难觅。劝清光乍可，幽窗相伴，休照红楼夜笛。怕人问、换谱伊凉，素娥未识。

木兰花慢 
冰 
傍池栏倚遍，问山影，是谁偷？但鹭敛琼丝，鸳藏绣羽，碍浴妨浮。寒流。暗冲片响，似犀椎、带月静敲秋。因念凉荷院宇，粉丸曾泛金瓯。 
妆楼。晓涩翠罂油，倦鬓理还休。更有何意绪，怜他半夜，瓶破梅愁。红n。泪干万点，待穿来、寄与薄情收。只恐东风未转，误人日望归舟。 

木兰花慢 
再赋 
渺琉璃万顷，冷光射，夕阳洲。见败柳漂枝，残芦泛叶，欲去仍留。罗帱，少年梦里，正窥帘、月浸素肌柔。谁念衰翁自老，断髭冻得成虬。 
凝眸。一望绝飞鸥，宇宙正清幽。漫细敲紫砚，轻呵翠管，吟思难抽。飕飕。晚风又起，但时听、碎玉落檐头。多少梅花飞脑，醉来误整香篝。

念奴娇 
寿薛稼堂 
稼翁居士，有几多抱负，几多声价？玉立绣衣霄汉表，曾览八州风化。进退行藏，此时正要，一著高天下。黄埃扑面，不成也控羸马？ 
人道云出无心，才离山后，岂是无心者？自古达官酣富贵，往往遭人描画。只有青门，种瓜闲客，千载传佳话。稼翁一笑，吾今亦爱吾稼。

声声慢 
秋声 
黄花深巷，红叶低窗，凄凉一片秋声。豆雨声来，中间夹带风声。疏疏二十五点，丽谯门、不锁更声。故人远，问谁摇玉佩，檐底铃声？ 
彩角声吹月堕，渐连营马动，四起笳声。闪烁邻灯，灯前尚有砧声。知他诉愁到晓，碎哝哝、多少蛩声。诉未了，把一半，分与雁声。

满江红 
（一题作秋旅） 
秋本无愁，奈客里、秋偏岑寂。身老大、敲秦缶，嫩移陶甓。万误曾因疏处起，一闲且向贫中觅。笑新来、多事是征鸿，声嘹呖。 
双户掩，孤灯剔；书束架，琴悬壁。笑人间无此，小窗幽阒。浪远微听葭叶响，雨残细数梧梢滴。正依稀、梦到故人家，谁横笛。

梅花引 
荆溪阻雪 
白鸥问我泊孤舟，是身留，是心留？心若留时，何事锁眉头？风拍小帘灯晕舞，对闲影，冷清清，忆旧游。 
旧游旧游今在不？花外楼，柳下舟。梦也梦也梦不到，寒水空流。漠漠黄云，湿透木绵裘。都道无人愁似我，今夜雪，有梅花，似我愁。

解佩令 
春 
春晴也好，春阴也好，著些儿、春雨越好。春雨如丝，绣出花枝红袅。怎奈他、孟婆合皂。 
梅花风小，杏花风小，海棠风、蓦地寒峭。岁岁春光，被二十四风吹老。楝花风、尔且慢到。

一剪梅 
舟过吴江 
一片春愁待酒浇。江上舟摇，楼上帘招。秋娘容与泰娘娇。风又飘飘，雨又萧萧。 
何日归家洗客袍？银字笙调，心字香烧。流光容易把人抛。红了樱桃，绿了芭蕉。

如梦令 
夜月溪篁鸾影，晓露岩花鹤顶。半世蹋红尘，到底输他村景。村景，村景，樵斧耕蓑渔艇。

蝶恋花 
风莲 
我爱荷花花最软。锦拶云挨，朵朵娇如颤。一阵微风来自远，红低欲蘸凉波浅。 
莫是羊家张静婉。抱月飘烟，舞得腰肢倦？偷把翠罗香被展，无眠却又频翻转。

虞美人 
梳楼 
丝丝杨柳丝丝雨，春在溟鞔ΑＢザ忒小不藏愁，几度和云飞去觅归舟。 
天怜客子乡关远，借与花消遣。海棠红近绿栏杆，才卷朱帘却又晚风寒。 

虞美人 
少年听雨歌楼上，红烛昏罗帐。壮年听雨客舟中，江阔云低断雁叫西风。 
而今听雨僧庐下，鬓已星星也。悲欢离合总无情，一任阶前点滴到天明。

行香子 
舟宿兰湾 
红了樱桃，绿了芭蕉，送春归、客尚蓬飘。昨宵b水，今夜兰皋。奈云溶溶，风淡淡，雨潇潇。 
银字笙调，心字香烧，料芳踪、乍整还凋。待将春恨，都付春潮。过窈娘堤，秋娘渡，泰娘桥。

贺新郎 
乡士以狂得罪，赋此饯行。 
甚矣君狂矣！想胸中、些儿磊块，酒浇不去，据我看来何所似？一似韩家五鬼，又一似、杨家风子。怪鸟啾啾鸣未了，被天公、捉在樊笼里。这一错，铁难铸。 
濯溪雨涨荆溪水，送君归、斩蛟桥外，水光清处。世上恨无楼百尺，装著许多俊气。做弄得、栖栖如此。临别赠言朋友事，有殷勤、六字君听取：节饮食，慎言语！

齐天乐 
元夜阅《梦华录》 
银蟾飞到觚棱外，娟娟下窥龙尾。电紫鞘轻，云红^曲，雕玉舆穿灯底。峰缯岫绮。沸一簇人声，道随竿媚。侍女迎銮，燕娇莺姹炫珠翠。 
华胥仙梦未了，被天公苟矗吹换尘世。淡柳湖山，浓花巷陌，惟说钱塘而已。回头汴水。望当日宸游，万里发处，但有寒芜，夜深青磷起。

贺新郎 
隐括杜诗 
绝代幽人独，掩芳姿、深居何处？乱云深谷。自说关中良家子，零落聊依草木。世丧败、谁收骨肉？轻薄儿郎为夫婿，爱新人、窈窕颜如玉。千万事，风前烛。 
鸳鸯一旦成孤宿。最堪怜、新人欢笑，旧人哀哭。侍婢卖珠回来后，相与牵萝补屋。漫采得、柏枝盈掬。日暮山中天寒也，翠绡衣、薄甚肌生粟。空敛袖，倚修竹。

高阳台 
江阴道中有怀 
宛转怜香，徘徊顾影，临芳更倚苔身。多谢残英，飞来远远随人。回头却望晴檐下，等几番、小摘微薰。到而今、独袅鞭梢，笑不成春。 
愁吟未了烟林晓，有垂杨夹路，也为轻颦。今夜山窗，还是费绕梨云。行囊不是吴笺少，问倩谁、去写花真？待归时，叶底红肥，细雨如尘。

秋夜雨 
秋夜 
黄云水驿秋笳噎，吹人双鬓如雪。愁多无奈处，漫碎把、寒花轻撅。 
红云转入香心里，夜渐深、人语初歇。此际愁更别。雁落影、西窗残月。

少年游 
（一题作春思） 
梨边风紧雪难晴，千点照溪明。吹絮窗低，唾茸窗小，人隔翠阴行。 
而今白鸟横飞处，烟树渺乡城。两袖春寒，一襟春恨，斜日淡无情。 

少年游 
（一题作秋思） 
枫林红透晚烟青，客思满鸥汀。二十年来，无家种竹，犹借竹为名。 
春风未了秋风到，老去万缘轻。只把平生，闲吟闲咏，谱作棹歌声。 

柳梢青 
游女 
学唱新腔，秋千架上，钗股敲双。柳雨花风，翠松裙褶，红腻鞋帮。 
归来门掩银G，淡月里、疏钟渐撞。娇欲人扶，醉嫌人问，斜倚楼窗。
