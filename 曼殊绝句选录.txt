曼殊绝句选录


住西湖白云禅院作此一首

白云深处拥雷峰，几树寒梅带雪红。斋罢垂垂浑入定，庵前潭影落疏钟。

寄调筝人三首

禅心一任娥眉妒，佛说原来怨是亲。雨笠烟蓑归去也，与人无爱亦无嗔。

生憎花发柳如烟，东海飘零二十年。忏尽情禅空色相，琵琶湖畔枕经眠。

偷尝天女唇中露，几度临风拭泪痕。日日思卿令人老，孤窗无那正黄昏。


本事诗十首（选一）

春雨楼头尺八箫，何时归看浙江潮。芒鞋破钵无人识，踏过樱花第几桥。

谒平户延平诞生地一首

行人遥指郑公石，沙白松青夕照边。极目神州奈子尽，袈裟和泪伏碑前。

过若松町有感示仲兄一首

契阔死生君莫问，行云流水一孤僧。无端狂笑无端哭，纵有欢肠已成冰。

淀江道中口占一首

孤村隐隐起微烟，处处秧歌竟插田。羸马未须愁远道，桃花红欲上吟鞭。

过蒲田一首

柳阴深处马蹄骄，无际银沙逐退潮。茅店冰旗知市近，满山红叶女郎樵。

吴门依易生韵十一首（选一）

白水青山未尽思，人间天上两蘼微。轻风细雨红泥寺，不见僧归见燕归。


