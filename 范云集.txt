范云集


赠沈左卫诗  
  
伊昔沾嘉惠，出入承明宫。游息万年下，经过九龙中。越鸟憎北树，胡马畏南风。愿言反渔，津梁肯见通。
  
送别诗  
  
东风柳线长，送郎上河梁。未尽樽前酒，妾泪已千行。不愁书难寄，但恐鬓将霜。望怀白首约，江上早归航。  

望织女诗  
  
盈盈一水边，夜夜空自怜。不辞精卫苦，河流未可填。寸情百重结，一心万处悬。愿作双青鸟，共舒明镜前。
  
之零陵郡次新亭诗  
  
江干远树浮，天末孤烟起。江天自如合，烟树还相似。沧流未可源，高飘去何已。  

闺思诗  
  
春草醉春烟，深闺人独眠。积恨颜将老，相思心欲燃。几回明月夜，飞梦到郎边。  

自君之出矣  
  
自君之出矣，罗帐咽秋风。思君如蔓草，连延不可穷。  

别诗  
  
洛阳城东西，长作经时别。昔去雪如花，今来花似雪。  
